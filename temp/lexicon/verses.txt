Seigneurs, oï avez maint conte
Que maint conteres vos aconte,
Conment Paris ravi Helayne,
Les maux qu'il en ot et la paine,
De Tristram qui La Chievre fist,
Qui assez belement en dist
Et fables et chançons de geste,
Romanz de lui et de sa geste,
Maint autre conte par la terre.
Mes onques n'oïstes la guerre,
Qui mout fu dure de grant fin,
Entre Renart et Ysengrin,
Qui mout dura et mout fu dure.
Des .II. barons, ce est la pure,
Onques ne s'entramerent jor.
Mainte mellee et maint estor
Ot entr'eus .II., ce est la voire.
Des or conmenceré l'estoire
Et de la noise et del content.
Or orrez le conmencement
Par qoi et par quel mesetance
Fu entre eus .II. la desfiance.
Or oez, si ne vos anuit.
Je vos conteré par deduit
Conment il vindrent en avant,
Si con je l'ai trouvé lisant,
Qui fu Renart et Ysengrin.
Je trovai ja en .I. escrin
.I. livre : Aucupre avoit non.
La trovai je mainte reson
Et de Renart et d'autre chose
Dont l'en doit bien parler et ose.
A une grant letre vremeille,
La trovai je mainte merveille.
Se je ne la trovasse el livre,
Je tenisse celui por yvre
Qui dite eüst tele aventure,
Mes l'en doit croire l'escripture.
A desenor muert a bon droit
Qui n'ainme livre ne ne croit.
Aucupre dit en cele letre
— Bien ait de Dieu qui l'i fist metre ! —
Come Diex ot de paradis
Et Adam et Evam fors mis
Por ce qu'il orent trespassé
Ce qu'il lor avoit conmandé.
Pitiez l'en prist, si lor donna
Une verge, si lor mostra
Quant il de riens mestier avroient,
De cele verge en mer ferroient.
Adam tint la verge en sa main,
En mer feri devant Evain.
Si tost con en la mer feri,
Une brebiz fors en sailli.
Lors dist Adam : « Dame, prenez
Ceste brebiz, si la gardez :
Tant vos donra let et fronmage.
Assez i avrons compenage. »
Evain en son cuer porpensoit
Que s'ele encor une en avoit,
Plus bele estroit la compaingnie.
Ele a la verge tost saisie,
En la mer feri roidement :
.I. leus en saut, la brebiz prent.
Grant aleüre et grant galos,
S'en va li leus fuiant au bos.
Quant Eve vit qu'ele a perdue
Sa brebiz, s'ele n'a aüe,
Bret et crie forment : « Ha ! ha ! »
Adam la verge reprise a,
En la mer fiert par mautalent :
.I. chien en saut hastivement.
Qu'il voit le leu, si lesse corre
Por la brebiz qu'il velt rescorre.
Il li resquest : mout a enviz
La laisse li leus la brebiz ;
Si feroit il encor demain,
S'il la tenoit a bois n'a plain.
Por ce que mesfet ot li leus,
Au bois s'en foui tot honteus.
Adam ot son chien et sa beste,
Si en ot grant joie et grant feste.
Selonc la sentence del livre,
Ses .II. bestes ne puent vivre
Ne durer mie longuement,
S'eles n'estoient avec gent.
Ne savez beste porpenser
Miex ne s'en puisse consievrer.
Toutes les foiz c'Adam feri
En la mer, que beste en issi,
Cele beste si retenoient,
Quele que fust, et aprivoient.
Celes que Eve en fist issir,
Ne pot il onques retenir.
Si tost con de la mer issoient,
Aprés le leu au bois aloient.
Les Evain asauvagisoient,
Et les Adam aprivoisoient.
Entre les autres en issi
Le gorpil, si asauvagi.
Rous ot le poil conme Renart,
Mout par fu cointes et gaingnart :
Par son sens totes decevoit
Les bestes quanqu'il en trovoit.
Icil gorpil nos senefie
Renart qui tant sot de mestrie.
Touz ceus qui sont d'engin et d'art
Sont mes tuit apelé Renart.
Por Renart et por le gorpil
Mout par sorent et cil et cil.
Se Renart set genz conchïer,
Le gorpil bestes engingnier.
Mout par furent bien d'un lignage
Et d'unes meurs et d'un corage.
Tout ensement de l'autre part
Ysengrin li oncle Renart :
Le leu fet du gorpil neveu,
Et le gorpil oncle du leu.
Sifaitement con je vos di,
Sont entre eus parent et ami :
Ne s'apartienent autrement,
Se mes bons livres ne me ment.
Por ce que le gorpil disoit,
Qant il avec le leu aloit :
« Biaus oncles, que volez vos fere ? »,
Le voloit a s'amor atrere.
Li leus disoit par amor fine
Au gorpil vers qui n'ot haïne.
Par amistié s'entrapeloient
Oncle et neveu quant se voient.
A Renart puet on bien aprendre
Grant sens qui bien i velt entendre,
Car cil Renart nos senefie
Ceus qui sont plain de male vie,
Qui ne finent del agaitier
Con puissent autrui engingnier ;
Ne ja le fel liez ne sera
Le jor q'autrui n'engingnera.
A l'engingnier li sont honi
Privé, estrange et ami.
Ja .I. sol n'en espargnera,
Ja si chier ami ne sera.
Et avec cele felonnie
A il le cuer tot plain d'envie,
Et envie est cele racinne
Ou touz li max pranent orine.
Avec felonnie et envie
Escharsetez est lor amie,
Et escharsetez est tel chose
Que tout jors a la borse close.
Escharsetez est une vice
Qui forment aime avarice.
Avarice a le mont sorpris :
Cil est clamez dolent chaitis,
Se rente n'a, se il n'usure.
Or ai passé outre mesure,
Que cil qui les granz rentes ont,
Ce sont cil qui grant mal en font.
Mout en puet l'en vilment parler,
Mes je n'ai soing de plus conter.
Une riens vos voil conmencier :
Ne vos devez esmerveillier,
Se j'ai mis en cest mien traitié
Que de Renart ai conmencié,
Si con l'en parole d'autrui,
Con vos porroiz oïr encui
De dant Renart et d'Ysengrin,
Car ce content nostre voisin
Que une anesse parla ja
Que .I. prophete chevaucha.
Balaam l'oï apeler,
Por ce le sai ici nomer.
Bellaac .I. roi l'ot mené,
Tant li ot pramis et donné,
Par mautalent et par grant ire,
Tout le pueple Israel maudire.
Nostre sire nel volt soufrir,
Son ange fist devant venir,
A une bien trenchant espee
La voie a a celui veee.
Cil point l'asne de l'aguillon
Par derriere seur le crepon,
Des esperons le destraingnoit,
Et du chevestre le feroit.
L'asne n'osoit avant aler,
Par force li covint parler,
Et Diex le volt qu'ele parla,
Et le prophete raconta :
« Di va, fait il, lesse m'ester,
Diex ne me lesse avant aler. »
Cil Diex, si li vient a plaisir,
Puet encore bien consentir
A parler les bestes sauvages,
Et les usuriers fere larges.
Or avez bien oï a tant
Conment il sont venu avant
Renart et Ysengrin li leus.
Or redevez oïr des deus :
Je vos conteré de lor vie,
Ce que j'en sai, une partie.
Toz malades, plain de reancle,
Vint .I. jor Renart chiés son oncle.
Dist Ysengrin : « Renart, q'as tu ?
Mout te voi ore confondu. »
Ce dist Renart : « Malades sui.
— Voire, biau niez, menjas tu hui ?
— Nenil, sire, n'en ai talent.
— Levez vos sus, dame Hersent,
Fetes li .I. petit de haste
De .II. roignons et d'une rate. »
Renart se seoit touz embrons,
Pensoit qu'il avoit fet bacons.
.I. petitet leva la teste,
.III. bacons vit pendre a la feste.
En sorriant as bacons dist :
« Mout par est fox qui la vos mist.
Haï ! biax oncles Ysengrin,
Ja sont il tant malvez voisin.
Tiex puet la voz bacons veoir
Qui en voudra sa part avoir !
Isnelement les despendez,
Dites qu'en les vos a emblez. »
Dist Ysengrin : « N'en goutera
Tiex, con je cuit, qui les verra. »
Dont conmença Renart a rire :
« Nel porrez, dist il, escondire,
Tiex hons vos em porroit rover. »
Dist Ysengrin : « Lessiez ester.
Je n'ai frere, neveu ne niece
Qui j'en donnasse une piece. »
Por lui le dist et por son pere
Et por sa fame et por sa mere.
Ne demora mie granment
Que Renart vint tot coiement
En sa meson, quant il dormi ;
Tout coiement la descovri.
Par tel vertu assaut ses cors,
Les .III. bacons en gita fors.
En sa meson les enporta
Et par pieces les despeça,
En son lit les mist en l'estrain.
Ysengrin est levez bien main,
Il vit sa meson descoverte
Et de ses .III. bacons la perte.
« Ahi !, dist il, dame Hersent,
Conchïé sonmes laidement. »
Ele saut sus conme desvee
Toute nue et eschevelee.
« Diex, dist ele, qui a ce fait ?
Ci a estout donmage et lait. »
Ne le sevent sor qui souchier,
N'a entre eus .II. que coroucier.
Conme ce vint aprés mengier,
Renart s'en vint esbanoier
En la meson mout lieement,
Son oncle trove mout dolent.
« Oncle, dist il, que avez vos ?
Pensis vos voi et corouços.
— Biau niez, dist il, bien sai de qoi.
Perdu sont mi bacon tuit troi,
S'en ai au cuer dolor et ire.
— Oncle, dist il, or devez dire.
Se vos dites a val la rue
Que cele char aiez perdue,
Puis ne vos en rovera mie
Parent ne ami ne amie.
— Biax niez, fet il, por voir te di,
Perdu les ai, ce poise mi. »
Renart respont : « Ainz n'oï tal :
Tiex se plaint n'a mie de mal.
Bien sai qu'en sauf les avez mis
Por vos parenz, por vos amis.
— Di va, fet il, es tu gabierre ?
Foi que tu doiz l'ame ton pere,
Et ne croiz tu ce que je di ?
— Tout tens dites, dist Renart, si.
— Renart, ce dist dame Hersens,
Je cuit vos estes fors du sens.
Se nos nes eüssons perduz,
Ja escondit n'en fust renduz.
— Dame, dist il, je le sai bien
Que mout savez d'art et d'engien.
Nequedent tant i a de perte,
Vo maison avez descoverte :
Or dites par la en sont tret.
— Par Dieu, Renart, si sont il fet. »
Renart respont : « Ce devez dire.
— Renart, n'en ai talent de rire.
Ce poise moi qu'il sont perdu,
Grant donmage i avon eü. »
A tant s'en va Renart joianz,
Et cil remestrent tuit dolenz.
Ce fu des enfances Renart.
Tant aprist puis d'engin et d'art
Que il en fist puis maint anui
Et a son oncle et a autrui.
Cil plet fu a tant definez,
Et Renart s'est acheminez,
Et s'en vet par le bois fendant.
Entre .I. tertre et .I. pendant
S'en vet Renart les saus menuz.
Ses amis a bien confonduz,
Car bien est des bacons delivre.
Fuiant s'en vet tot a delivre,
Onc ne fina et tant s'esgaie
Qu'il s'en bati en une haie,
Par desus une fosse oscure.
La li avint une aventure
De qoi il li anuie et poise,
Qar par ce conmença la noise
Par mal pechié et par deable
Vers Ysengrin le connestable.
Quant il vit la chevee roge,
Ne set que est, avant s'aproche
Por enquerre et pour savoir
S'en i avoit repost avoir.
Ainz n'en sot mot que il s'avale,
Lors s'en torna en mi la sale
Dant Ysengrin son bon ami,
Qatre loviax gesant en mi
Et ma dame Hersent la love
Qui ses loviax norrist et cove.
Novelement ert acouchie,
A chascun donnoit sa bouchie,
Mes n'avoit pas son chief covert.
Garda, si vit l'uis entrovert
Et la clarté qui trop li grieve.
Por regarder sa teste lieve
Por savoir qui la ert venuz.
Renart fu grelles et menuz,
Muciez estoit derier la porte,
Et Hersent qui mout s'en conforte,
Le connut bien a la piau rouse.
Ne puet muer qu'el ne s'escosse,
Si li a dit tout en riant :
« Renart, qu'alez vos espiant ? »
Quant Renart sot qu'il ert veüz
Et qu'il estoit aparceüz,
Adonc fu il touz desconfiz,
De honte avoir est il toz fiz.
N'ose mot dire, tant se doute
Que laiens ne veoit l'en goute.
Et Hersent solieve le chief,
Si le rapele de rechief
Et acene a son gresle doit :
« Renart, Renart, la piau le doit
Que soiez fel et deputaire.
Onc ne me vosistes bien faire,
Ne ne venistes la ou g'iere.
Je ne sai riens de tel compere
Qui sa conmere ne revide. »
Renart a grant peor et hide,
Ne puet muer ne li responde :
« Dame, fet il, Dex me confonde,
S'onques por mal ne por haine
Ai eschivé vostre gesine ;
Ainz i venisse volentiers.
Mes quant je vois par ces sentiers,
Si m'espie dant Ysengrin
Et par voie et par chemin.
Por ce si ne sai que je face,
Tant con vostre mari me hace.
Mout fet grant pechié qu'i me het,
Mes li mens cors mal dahez et
S'onques li fis chose nisune
Dont me deüst porter rancune.
Por ce n'os vers vos reperier,
Si m'en puis mout forment irier.
Je vos aim, dist il, par amors,
Si en a fait maintes clamors
Par ceste terre a ses amis,
Et si lor a avoir pramis
Por moi fere laidure et honte.
Mes dites moi, a moi que monte
De vos requerre tel folie ?
Certes je nel feroie mie,
Ne tel parole n'est pas bele. »
Quant Hersent entent la novele,
De mautalent tressue et art.
« Conment, fet el, sire Renart,
Est en dont parole tenue ?
Certes mar i fui mescreüe.
Tel cuide sa honte vengier,
Qui acroist son grant encombrier.
Ne m'est or pas honte nel die,
Onques n'i pensai vilanie.
Mes por ce qu'il s'en est clamez,
Voil ge certes que vos m'amez,
Si revenez sovent a mi,
Et ge vos tendré por ami.
Acolez moi, si me besiez.
Or en estes bien eesiez :
Ci n'a qui encuser nos doie. »
Renart en demainne grant joie
Et vient avant si l'a besie.
Hersent a la cuisse haucie,
A qui mout plesoit cel ator.
Et Renart s'en ist de la tor,
Qui crient que Ysengrin ne viengne,
Et mout doute qu'il n'i sorviengne.
Mes neporquant ainz qu'il s'en isse,
Vient as loviaus, si les compisse
Si con il erent arengié,
Si a tout pris et tot mengié,
Et gete fors quant qu'il i trouve,
Tote la viez char et la nove.
Ses a de lor lis abatuz
Et laidengiez et bien batuz,
Autresi con s'il fust lor mestres.
Ses clainme avostre et filastres
Priveement conme celui
Qui ne se doute de nului
Fors que dame Hersent s'amie
Qui ne l'en descoverra mie.
Les loviax a lessiez plorant.
Dame Hersent lor vint devant,
Si les a blandiz et proiez :
« Enfanz, dist ele, ne soiez
En vostre cuer si fel ne sot
Que vostre pere en sache mot,
Ne ja ne li soit conneü
Que Renart soit çaiens venu.
— Qu'est ? deable, nos celerons
Renart le rous, que tant haons
De mort, qu'avez ci receü
Et nostre pere deceü,
Qui en vos avoit sa fiance ?
Ja, se Dieu plest, tele viltance
Dont nos somes si laidengié
Ne remaindra ne soit vengié. »
Renart les oï gorgocier
Et vers la mere coroucier,
Si s'est tantost mis a la voie
Le col bessié que nul nel voie,
Si va porchacier son afere.
A tant estes vos qu'il repaire
Dant Ysengrin a sa mesnie
Qui soz la roche est entesnie.
Tant a coru et tant tracié,
Et tant porquis et tant tracié,
Que toz est chargié de vitaille.
D'autrui donmage ne li chaille,
Si a trovee sa mesniee
Que Renart ot estoutoiee.
Si fil se sont a lui clamé
Que batuz sont et disfamé,
Et compissiez et traïnez
Et laidengiez et puis clamez
Fil a putain, bastart avoltre.
« Et encore dist il tot outre
Certes que vos estïez cous. »
Lors s'est Ysengrin d'ire estous,
Quant de sa fame oï le blasme,
A bien petit qu'il ne se pasme.
Il ulle et bret come desvez :
« Hersent, or sui je mal menez,
Pute orde vis, pute mauvese.
Je vos ai norrie a grant aise
Et bien gardee et bien peüe,
Et .I. autre vos a foutue.
Mout est tes corages muanz,
Quant Renart, cil rous, cil puanz,
Cil vil lechierres, cil garçons,
Vos monta entre les arçons.
Par les iauz Dieu, mar i fui cous.
Honi m'avez tot a estrous.
Ja mes ne gerroiz lez ma coste,
Quant receü avez tel hoste,
Se ne faites tot mon voloir. »
Ja se peüst Hersent doloir,
Se ne l'eüst acreanté
Tot son bon et sa volenté :
« Sire, fet elle, vos diroiz :
Corociez estes, n'est pas droiz
Que vos mostrez ici vostre ire,
Que se m'en lessiez escondire
Par serement ne par joïse,
Gel feroie par tel devise
C'on me feïst ardoir ou pendre,
Se ne m'en pooie desfendre ;
Si vos afi ensorquetout
Que mon pooir en feré tout
De ce que vodroiz deviser. »
Cil ne set plus que demander ;
Il ot que ele dit assez.
Ses mautalanz est trespassez,
Mes que il li ait fet jurer
Que ja mes ne lera ester
Renart, s'ele le puet veoir.
Or se gart, si fera savoir.
Dant Ysengrin fu rehetiez,
Et dist qu'or iert Renart guetiez
Sovent ainz que la guere parte,
Que foux sera s'il ne s'i garde.
De lui guetier sont en grant poine,
Mes ainz que passast la semaine,
Lor avint aventure estrange.
Einsint conme la voie change,
Lez .I. essart, delez .I. clos,
La dut estre Renart enclos.
L'en avoit ja les pois soiez,
Et le pesaz estoit lïez
Et amassé et tret en voie.
La savoit bien Renart la voie :
Venuz i estoit por furgier
Et por enquerre et por surgier
Dont il poïst avoir viande.
Ysengrin qui el ne demande
Mes que il tenir le peüst,
Besse la teste, sel connut,
Jeta .I. brait, si s'escria.
Renart qui point ne s'afia
L'a bien oï et entendu,
Si s'en fuit a col estendu.
Aprés se metent el chemin
Entre Hersent et Ysengrin.
Il se poinent de lui chacier,
Mes ne se puent avancier.
Renart corut la voie estroite,
Et Ysengrin corut la droite,
Et Hersent s'esforça de poindre,
Qui a Renart se voldra joindre.
Vit Ysengrin si a failli,
Que Renart d'autre part sailli.
Ysengrin se rest adreciez.
De ce fu Renart correciez,
Ne s'ose a lui abandoner,
Ainz ne fina d'esperonner
Jusqu'a l'entree d'un val crues.
Quant il i vint, s'i entra lues,
Quant vit dame Hersent s'amie
Qui vers lui iert si engramie.
Il vit qu'il n'avoit de lui garde,
Mes Hersent fist mout que musarde.
Aprés Renart en la fosse entre
De plein eslés desi au ventre.
Le chastel Renart ert mout forz,
Et Hersent par si grant esforz
Se feri dedenz la tesniere
Qu'el ne se pot retrere ariere.
Quant Renart vit qu'ele estoit prise,
Ne volt lessier en nule guise
Que il n'alast a lui gesir
Et faire de lui son plesir.
Par .I. petit qu'ele ne crieve,
Que la fosse et Renart li grieve,
Que la fosse desus l'estreint,
Et Renart par devers l'enpaint.
El n'a ilec qui la resqueue,
Mes que seulement de sa queue
Qu'ele estreint si devers ses reins,
Que des .II. pertuis de ses reins
Ne pert nul defors ne dedenz.
Mes Renart prist la queue as denz
Et li reversa seur la croupe
Et les .II. pertuis li destoupe,
Puis si sault sus, liez et joianz,
Si li fait tot ses iauz voianz,
Ou bien li poist ou mal li plaise,
Tot a loisir et a grant aise.
Elle dist, que qu'il li faisoit :
« Renart, c'est force et force soit. »
Renart se test a cui est bel
De ce qu'il li fet le cenbel,
Si bien la paie et tel li done
Que tote la fosse en resone.
Ainz que la chose fust fenie,
Li dist Renart par felonie :
« Dame Hersent, vos disïez
Que ja ne me priserïez
Et que ja mes nel vos feroie
Por seul itant que m'en vantoie.
Ja voir ne m'en escondirai :
Se jel fis, encor le ferai,
Fis et ferai, dis et redis,
Plus de .VII. foiz, voire de dis. »
Ont l'afere reconmencié,
Ainz qu'il eüssent partencié,
Ez vos poignant par mi les broces
Ysengrin qui s'enbat es noces.
Ne se pot mie tant tenir
Que il poïst a aus venir,
Ainz s'escria mout hautement :
« Renart, Renart, tot belement,
Par les sainz Dieu, mar m'i honistes. »
Renart fu remuanz et vistes,
Si li a dit tot en alant :
« Syre Ysengrin, cest maltalant
Ai ge conquis par bel servise !
Veez con Hersent est ci prise !
Se je l'aïde a delivrer
De cest pertuis et a oster,
Por ce si estes effreez ?
Por Dieu, biau sire, ne creez
Que nule riens li aie fete,
Ne draz levez, ne braie trete.
Ainz, par cest cors ne par cest ame,
Ne forfis riens a vostre fame.
Et por moi et por lui desfendre
Par tot la ou le vodroiz prendre,
.I. serement vos aramis
Au los de voz meillors amis.
— Serement ? traïtres provez !
Voir por noient vos en covrez :
Ne controverez ja mençonge,
Ne vaine parole ne songe.
N'i convient nule coverture :
Tote est aperte l'aventure.
— Avoi, ce dist Renart, biau sire,
Vos porrïez assez miex dire :
Ice maintenir ne devez.
— Conment ? Ai ge les iauz crevez ?
Quidiez que je ne voie goute ?
En quel terre empaint l'en et boute
Chose que l'en viaut a soi trere,
Con je vos vi a Hersent fere ?
— Par foi, sire, ce dist Renart,
Vos savez qu'en engin et art
Si vaut a chose mainbornir
Qu'en ne puet a force fornir.
Hersent est prise en ceste fosse,
Qui mout est voir espesse et grosse :
En nul sens traire ne l'en puis
A reculons par cest pertuis.
Ele i est jusque au ventre entree,
Et la fosse a petite entree,
Mes ele est de lonc auques graindre :
Por ce la voloie enz enpaindre.
Mes por noient a moi la sache,
Que j'oi l'autrier la jambe quasse.
Or en avez oï la voire,
Si m'en devez a itant croire,
Se vos controver ne voulez
Achoison, con fere soulez.
Et quant la dame ert de ci traite,
Je ne cuit clameur en soit faite,
Ne ja, s'ele ne velt mentir,
Ne l'en orrez .I. mot tentir. »
A icest mot s'est entesniez,
Quant se fu assez desresniez.
Ysengrin fu de l'autre part,
Si voit Renart qu'esprent et art,
Qui l'a honi ses eulz voiant,
Puis si le gabe et va moqant.
Mes il n'a or soing de plaidier,
Ainz se redrece por aidier
Sa fame qui va male voue.
Il l'a saisie par la quoue :
De tel vertu a soi la tire
Que Hersent est en tel martire
Que il li covient par angoisse
Que le pertuis derriere croisse.
Ysengrin voit qu'ele se vuide :
Or l'avra il, si con il cuide.
.I. petitet s'est tret arriere ;
Il voit qu'ele est en la chariere,
Si s'est .I. petit alaschie.
Hersent ne pot estre sachie,
S'il ne la tret, il ert dolenz.
Il n'est pas pereceus ne lenz :
As ongles s'est pris et si grate,
Tret la terre fors a la pate,
Grate de la et puis de ça.
Deables l'avront, s'il ne l'a.
Quant il en a assez osté
Et sus et jus et au costé,
Vint a Hersent, si la soufache.
Et quant il la trove .I. poi lasche,
Empaint et tire et sache et boute :
A poi la qeue ne ront toute,
Mes ele estoit bien atachie.
Tant l'a empainte et fort sachie,
Que, merci Dieu, bien s'est tenue
Tant que Hersent est fors issue.
Traite l'en a a mout grant paine,
A poi que ne li faut l'alaine.
Il voit Renart qui poi le doute,
Car il s'est mis dedenz sa croute.
Quant Ysengrin la vit delivre :
« Haï ! fet il, pute orde vivre,
Pute serpent, pute colevre,
Bien ai veüe toute l'uevre.
Bien me set Renart acoupir :
Je le vi sor voz rains gesir,
Ne vos en pouez escondire. »
Par poi Hersent n'enrage d'ire
Por Ysengrin qui si la chose.
Mes nequedent toute la chose
De chief en autre li raconte :
« Sire, il est voir qu'il m'a fet honte,
Mes n'i ai mie tant mesfet,
Endroit ce que force m'a fet.
Lessiez ester tot cest contrere :
Ce qui est fet n'est mie a fere ;
C'est outre : a el entendez.
Ja cist mesfet n'ert amendez
Par chose que nos en dion.
A la cort Noble le lion
Tient on les ples et les oiances
De mortiex guerres et de tences :
La nos irons de lui clamer.
Bien tost le pourez amender,
Se ce puet estre a cort porté. »
Cest mot a tout reconforté
Sire Ysengrin le coroucié :
« Certes, fet il, trop ai groucié,
Mout ere fox et poi savoie,
Mes cist conseus m'a mis a voie.
Mar vit Renart son grant desroi,
Sel puis tenir a cort de roi. »
Seignors, ce fu en cel termine
Que li doz tens d'esté define
Et yver revient en saison,
Que Renart fu en sa maison.
Sa garison a despendue ;
Ce fu mortel descovenue.
N'ot que donner ne que despendre,
Ne ses detes ne pouet rendre,
N'a que vendre ne qu'acheter,
Ne s'a de coi reconforter.
Par besoing s'est mis a la voie,
Tot coiement que nus nel voie
S'en vet par mi une jonchiere.
Entre le bois et la riviere
A tant fet et tant a alé
Qu'il entre en .I. chemin ferré.
El chemin se croupi Renarz,
Si coloie de toutes parz.
Ne set sa garison ou querre,
Et la fain li fet sovent guerre ;
Ne set que fere, si s'esmaie.
Lors s'est couchiez lez .I. haie :
Ilec atendra aventure.
A tant es vos grant aleüre
Marcheanz qui poisson menoient
Et qui devers la mer venoient.
Harenz fres orent a plenté,
Que bise avoit auques venté
Trestoute la semainne entiere ;
Et bons poissons d'autre maniere
Orent assez, granz et petiz,
Dont lor paniers furent garniz,
Que de lanproies que d'anguilles
Qu'il orent acheté as villes.
Bien fu chargie la charrete,
Et Renart qui le monde abete
Fu bien loing d'eus pres d'une archie.
Quant vit la charrete chargie
Des anguilles et des lanproies,
Fichant muçant par mi ces haies
Cort au devant por els deçoivre.
Ainz ne s'en porent aparçoivre,
Lors s'est couchiez en mi la voie.
Or oez conment les desvoie :
En .I. gason s'est touoilliez
Et conme mort apareilliez.
Renart qui tot le mont engingne,
Les eulz clot et les denz rechingne,
Si tenoit s'alaine en prison.
Oïstes mes tel traïson ?
Illeques est remés gesanz.
A tant es vos les marcheanz,
De ce ne se prenoient garde.
Le premier le vit si l'esgarde,
Si apela son compaingnon :
« Vez la ou gorpil ou tesson. »
Li .I. le voit, si s'escria :
« C'est .I. gorpil, va ! sel pran, va !
Filz a putain, gart ne t'eschat !
Or savra il trop de barat,
Renart, s'il ne lesse l'escorce. »
Li marcheant d'aler s'esforce
Et ses compains venoit aprés.
Quant il furent de Renart pres,
Le gorpil trovent enversé.
De toutes parz l'ont reversé,
Pincent le col et puis la coste :
Il n'ont pas peor de tel oste.
Li .I. a dit : « .IIII. sols vaut. »
Li autre a dit : « Assez plus vaut,
Ainz valt .V. sols a bon marchié.
Ne somes mie trop chargié,
Jetons le en nostre charete.
Vez con la gorge a blanche et nete. »
A cest mot se sont avancié,
En la charete l'ont chargié,
Et puis se sont mis a la voie.
Li un a l'autre en font grant joie,
Et dient ja n'en feront el,
Mes enquenuit a lor ostel
Li reverseront la gonnele.
Or ont il auques la favele,
Mes Renart n'en fet que sourire,
Que mout a entre fere et dire.
Sor les paniers se gist adenz,
Si en a .I. overt as denz,
Et si en a, bien le sachiez,
Plus de .XXX. harenz sachiez.
Auques fu vuidiez li paniers,
Qu'il en menja mout volentiers :
Onques n'i quist ne sel ne sauge.
Encor ançois que il s'en auge,
Getera il son ameçon,
Il n'en ert mie en soupeçon.
L'autre panier a asailli,
Son groing i mist, n'a pas failli
Qu'il n'en traisist fors des anguilles.
Renart qui sot de tantes guiles,
.III. hardiaus mist entor son col.
De ce ne fist il pas que fol :
Son col et sa teste passe outre,
Les hardeillons mout bien acoutre
Desor son dos que bien s'en covre.
Des or puet il bien lessier ovre,
Or li estuet enging porquerre
Conment il vendra jus a terre.
N'i trove planche ne degré.
Agenoilliez s'est tot de gré
Por esgarder a son plaisir
Conment il puisse jus saillir.
Lors s'est .I. petit avanciez,
Des piez devant s'estoit lanciez
De la charete en mi la voie,
Entor son col porte sa proie.
Aprés, quant il ot fet son saut,
As marcheanz dist : « Diex vos saut !
Cil hardel d'anguilles sont nostre,
Et li remenant si est vostre. »
Et quant li marcheant l'oïrent,
A merveille s'en esbaïrent,
Si escrient : « Vez le gorpil ! »
Cil saillirent au charretil
Ou il cuiderent Renart prandre,
Mes il ne volt pas tant atendre.
Li premier dist quant se regarde :
« Si m'aït Diex, mauvese garde
En avonmes pris, ce me semble. »
Tuit fierent lor paumes ensemble.
« Las, dist li .I., con grant donmage
Avon eü par nostre outrage !
Mout estion fol et musart
Trestuit qui creïon Renart.
Les paniers a bien soufaschiez,
Si les a auques alegiez,
Que .II. granz anguilles enporte.
La male passion le torde ! »
« La ! font li marcheant, Renart,
Mout par estes de male part.
Mau bien vos puissent eles fere ! »
Et Renart li prist a retrere :
« Vos direz ce qu'il vos plera,
Je sui Renart qui s'en taira. »
Li marcheant vont aprés lui,
Mes il nel bailleront mes hui,
Car il ot trop ignel cheval.
Ainz ne fina par mi .I. val
Tant que il vint a son plaisié.
Lors l'ont li marcheant lessié
Qui por mauvez musart se tiennent.
Recreant sont et si s'en viengnent,
Et cil s'en va plus que le pas
Qui passé ot maint mauvés pas,
Et vint a son ostel tout droit
Ou sa mesnie l'atendoit.
Encontre lui sailli sa fame
Hermeline, la preude dame,
Qui mout estoit cortoise et franche,
Et Percehaie et Malebranche
Qui estoient ambedui frere.
Cil se lievent contre lor pere
Qui s'en venoit les menuz sauz,
Gros et saous et liez et bauz,
Les anguilles entor son col.
Mes qui que le tiengne por fol,
Aprés lui a close la porte
Por les anguilles qu'il emporte.
Or est Renart dedenz sa tor,
Si filz li font mout grant ator.
Bien li ont les jambes torchies
Et les anguilles escorchies,
Puis les couperent par tronçons.
.II. hastiers firent de plançons
De codre et enz les ont boutez,
Et li feus fu tost alumez
Qu'il orent buche a grant plenté,
Puis l'ont de totes parz venté.
Lors les ont mises sor la brese
Qui des tisons lor fu remese.
Endementiers que il cuisoient
Les anguilles et rostissoient,
Es vos mon seignor Ysengrin
Qui erré ot des le matin
Jusque a cele heure en mainte terre,
Et onques n'i pot riens conquerre.
Lors s'en torna en .I. essart
Droit devant le chastel Renart,
Et vit la cuisine fumer
Ou il ot fait feu alumer,
Ou les anguilles rostissoient
Que si fil es hastes tornoient.
Ysengrin en sent la fumee
Qu'il n'avoit mie acostumee.
Adonc conmença a fronchier
Et les barbes a delechier.
Volentiers les alast servir
S'i li vosissent l'uis ovrir.
Il se tret vers une fenestre
Por esgarder que ce puet estre.
Il se conmence a porpenser
Conment porra laiens entrer,
Car Renart est de tel maniere
Qu'il ne fera riens por proiere.
Acroupiz s'est sor une çouche,
De baaillier li delt la boche.
A la parfin se porpensa
Que son conpere proiera
Et por Dieu li dont, s'il conmande,
Ou poi ou grant de sa viande.
Lors apele par .I. pertuis :
« Compere, sire, ovrez me l'uis !
Je vos aport de mes noveles,
Je quit que mout vos seront beles. »
Renart l'oï, sel connut bien,
Mes de tot ce ne li fu rien,
Ançois li a fet sorde oreille.
Et Ysengrin mout s'en merveille
Qui defors fu mout angoisseus
Et des anguilles covoiteus,
Si li a dit : « Ovrez, biau sire. »
Et Renart conmença a rire,
Si demande : « Qui estes vos ? »
Et cil respont : « Ce somes nos.
— Qui vos ? — Ce est vostre compere.
— Nos cuidions ce fust .I. lerre.
— Non sui, dist Ysengrin, ovrez ! »
Renart respont : « Or vos soufrez
Tant que li moine aient mengié
Qui as tables sont arengié.
— Conment ? fet il, sont ce donc moine ? »
Renart respont : « Ainz sont chanoine,
Et sont de l'ordre de Tiron.
Ja, se Dieu plet, n'en mentiron,
Et je me sui renduz o euls.
— Nomini dame, dist li leus,
Avez me vos dit verité ?
— Oïl, par sainte Charité.
— Donques me fetes herbergier.
— Ja n'arïez vos que mengier.
— Dites moi dont, n'avez vos qoi ? »
Renart respont : « Ouil, par foi.
— Or me lessiez donc demander.
— Venistes vos por truander ?
— Nenil, ainz ving voir vostre estre. »
Renart respont : « Ce ne puet estre.
— Et por qoi donc ? » ce dit li leus.
Et dist Renart : « N'est ore leus.
— Or me dites : mengiez vos char ? »
Ce dist Renart : « Ce est eschar.
— Que menjuent donc vostre moine ?
— Je vos diré sanz nule essoine.
Ne menjuent fromages mos,
Mes poisson qui est cras et gros.
Saint Benoioit le nos conmande
Que nos n'aion peor viande. »
Dist Ysengrin : « Ne m'en gardoie,
Ne de tot ce mot n'en savoie.
Mes car me fetes osteler ;
Huimés ne saroie ou aler. »
Renart respont : « Mes ne le dites.
Nus, s'il n'est moines ou hermites,
Ne puet ceains avoir ostel.
Mes alez outre, il n'i a el. »
Isengrin ot et entent bien
Qu'en la meson Renart por rien
Qu'il puisse dire n'enterra.
Et que volez ? si souferra,
Et neporquant il li demande
.I. seul morsel de sa viande :
« Car m'en donnez .I. sol tronçon !
Nel di se por essaier non.
— Mes bon fussent eles peschies
Les anguilles et escorchies,
Se vos en daingnïez mengier. »
Renart qui bien sot losengier
Prist des anguilles .II. tronçons
Qui rostissent sor les charbons.
Tant fu cuite que toute esmie,
Et desoivre toute la mie.
L'un en menja, l'autre en aporte
A celui qui est a la porte,
Lors dist : « Compere, ça venez
.I. poi avant et si tenez
Par charité de la pitance
A ceus qui bien sont a fiance
Que vos serez moines encore. »
Dist Ysengrin : « Je ne sai ore
Quel je seré, bien porra estre,
Mes la pitance, biau doz mestre,
Que me bailliez isnelement. »
Renart li baille et il la prent,
Qui mout tost en fust delivrez,
Encor en menjast il assez.
Ce dist Renart : « Que vos en semble ? »
Li lechierres fremist et tranble,
De lecherie esprent et art :
« Certes, fet il, sire Renart,
Cil vos ert bien guerredonnez.
Encore .I. seul car m'en donnez,
Biau doz compere, por amordre
Tant que je fusse de vostre ordre.
— Par nos botes, ce dit Renart
Qui mout fu plains de males ars,
Se vos volïez moines estre,
Je feroie de vos mon mestre,
Car je sai bien que li seignor
Vos esliroient a prior
Ainz Pentecoste, ou a abé.
— Avez me vos dit verité ? »
Renart respont : « Ouil, biau sire,
Par mon chief je vos os bien dire,
En vos aroit bele persone
Quant avrïez vestu la gonne
Par desus la pelice grise ;
N'aroit si biau moine en l'iglise.
— Avroie je poisson assez
Tant que je fusse respassez
De cest mal qui m'a confondu ? »
Et Renart li a respondu :
« Mes tant con vos poriez mengier.
— Donques me faites rooingnier. »
Et Renart dit : « Mes rere et tondre. »
Ysengrin conmença a grondre,
Quant il oï parler de rere :
« Or n'i a plus, fet il, compere,
Mes reez moi isnelement. »
Renart respont hastivement :
« Avroiz coronne grant et lee,
Ne mes que l'eve soit chaufee. »
Oïr pouez ici biau gieu :
Renart mist l'iave sor le feu
Et la fist trestoute boillant.
Puis li est revenuz devant,
Et sa teste encoste de l'uis
Li fet bouter par .I. pertuis,
Et Ysengrin estent le col.
Renart qui bien le tint por fol,
L'eve boillant li a jetee
Desus la teste et reversee.
Mout par a fet que male beste.
Et Ysengrin escoust la teste
Et rechine et fet lede chierre.
A reculons se tret ariere,
Si s'escria : « Renart, mort sui.
Male aventure aiez vos hui !
Trop grant coronne m'avez faite. »
Renart li a la langue traite
Bien demi pié fors de la geule :
« Sire, ne l'avez mie seule,
Que autresi l'a li couvenz. »
Dist Ysengrin : « Je cuit que menz.
— Non faz, sire, ne vos anuit,
Mes iceste premiere nuit
Vos covient il metre en esprove,
Que la sainte ordre le nos rove. »
Dist Ysengrin : « Mout bonnement
Feré ce que a l'ordre apent.
Ja mar en serez en doutance. »
Renart en a pris la fiance
Que par lui mal ne lor vendra,
Et a son los se maintendra.
Tant a fait et tant a ovré
Renart que bien l'a asoté,
Et vint a Ysengrin tot droit
Qui durement se complaingnoit
De ce qu'il estoit si pres res,
Que cuir ne poil n'i est remés.
N'i ot plus dit ne sejorné,
Andui se sont d'ilec torné,
Renart devant et cil aprés,
Tant qu'il vindrent d'un vivier pres.
Ce fu .I. poi devant Noel
Que l'en metoit bacons en sel.
Li ciex fu cler et estelez
Et li vivier fu si gelez,
Ou Ysengrin devoit peschier,
Qu'en pooit par desus treschier,
Fors tant c'un pertuis i avoit
Qui des vilains faiz i estoit.
.I. seel i estoit lessiez.
La vint Renart toz eslessiez
Et son compere apela :
« Sire, fet il, traiez vos ça.
Ci est la plenté des poissons,
Et li engin ou nos peschons
Les anguilles et les barbiaus
Et autres poissons bons et biaus. »
Dist Ysengrin : « Sire Renart,
Or le prenez de l'une part,
Sel me laciez bien a la queue. »
Renart le prant et si li neue
Entor la queue au miex qu'il puet.
« Frere, fet il, or vos estuet
Mout sagement a maintenir
Por les poissons avant venir. »
Lors s'est en .I. buisson fichiez,
Si mist son groing entre ses piez,
Tant que il voie que il face.
Et Ysengrin est seur la glace,
Et li seaus en la fontainne
Plains de glacons a bone estrainne.
La queue est en l'eve gelee
Et en la glace seelee.
Cil se conmence a soufaschier,
Le seel quide a mont sachier,
En mainte guise s'i essaie.
Ne set que fere, mout s'esmaie.
Renart conmence a apeler,
Qu'ileques ne volt plus ester,
Que ja estoit l'aube crevee.
Renart a sa teste levee,
Si le regarde et les elz ovre.
« Sire, fet il, quar lessiez ovre.
Alon nos ent, biax doz amis,
Assez avons de poissons pris. »
Et Ysengrin li escria :
« Renart, fet il, trop en i a.
Tant en ai pris, ne sai que dire. »
Et Renart conmença a rire
Si li a dit tout en apert :
« Cil qui tout covoite, tot pert. »
La nuit trespasse, l'aube crieve,
Li souleux par matin se lieve.
De nois furent les voies blanches.
Et mesire Costant des Granches,
.I. vavassor bien aaisié
Qui sor l'estant fu herbergié,
Levez estoit et sa mesnie
Qui mout estoit joiant et lie.
.I. cor a pris, ses chiens apele,
Si conmande a metre sa sele,
Et sa mesnie crie et huie.
Renart l'oï, si torne en fuie
Tant qu'en sa tesniere se fiche.
Ysengrin remest en la briche
Qui mout s'esforce et sache et tire,
A poi la pel ne li descire.
Se d'ilec se veut departir,
De sa queue l'estuet partir.
Que qu'Isengrin aloit tirant,
Estes vos .I. garçon corant.
.II. levriers tint en une lesse,
Voit Ysengrin, vers lui s'eslesse
Sor la glace tot engelé,
A tot son hasterel pelé.
Cil l'esgarda et puis s'escrie :
« Ha, ha ! le leu ! ahie, ahie ! »
Li veneor, quant il l'oïrent,
Tantost de la meson saillirent
Atot les chiens par une haie.
Adonc Ysengrin fort s'esmaie,
Car dant Martin venoit aprés
Sor .I. cheval a grant eslés,
Qui mout s'escrie : « A l'avaler !
Lesse, va, tost les chiens aler ! »
Li braconner les chiens descoplent
Et li brachet a lui s'acoplent,
Et Ysengrin mout se herice.
Le vavassor les chiens entice
Et amoneste durement.
Ysengrin mout bien se desfent,
As denz les mort, qu'en puet il mes ?
Assez amast il miex la pes.
Dant Martin a l'espee traite,
Et por grant cop ferir s'afaite.
A pié descendi en la place
Et vint au leu devers la glace.
Par deriere l'a asailli,
Ferir le cuida, si failli.
Le coup li cola en travers,
Et dant Martin chaï envers
Si que li haterel li saine.
Il se relieve a grant paine,
Par grant aïr le va requerre.
Ore orrez ja mout fiere guerre.
Ferir le cuida en la teste,
Mes d'autre part li cop s'areste.
Vers la qeue li a coupee,
Tot res a res li a coupee
Pres de l'anel, n'a pas failli.
Et Ysengrin qui a senti,
Saut en travers et si s'en torne :
Trestoz les chiens mordant a orne,
Qui sovent le tiennent as naches,
Mes la queue remest en gages.
Ne pot plus fere, torne en fuie,
Et tant qu'a .I. tertre s'apuie.
Li chien le vont sovent mordant,
Et il se va mout desfendant.
Quant il furent el tertre a mont,
Li chien sont las, recreü sont ;
Et Ysengrin point ne se targe,
Fuiant s'en va si se regarde,
Droit vers le bois grant aleüre.
A tant s'en va et dist et jure
Que de Renart se vengera
El premier lieu qu'il le verra.
Ici prent ceste branche fin,
Mes encor i a d'Ysengrin.
Il avint chose que Renart
Qui tant est plain d'engin et d'art
Et qui mout set de mainte guile,
S'en vint corant a une vile.
La vile seoit en .I. bos.
Mout i ot gelines et cos,
Anes marlarz et jars et oes.
Et mesire Costant des Noes,
.I. vilain qui mout ert garniz,
Manoit mout pres du plaiseïz.
Plenteïve estoit sa meson
De gelines et de chapons.
Bien avoit garni son ostel,
Assez i avoit .I. et el :
Char salee, bacons et fliches.
De ce estoit li vilains riches,
Et mout estoit bien herbergiez.
Tout environ ert li plaisiez,
Mout i ot de bonnes cerises
Et plusors fruiz de maintes guises :
Pomes i ot et autre fruit.
Renart i va por son deduit.
Son jardin estoit mout bien clos
De piex de chiesne aguz et gros,
Hordez estoit d'aubes espines.
Dedenz avoit mis ses gelines
Dant Costant por la forteresce.
Et Renart cele part s'adresce,
Tout coiement le col bessié,
S'en va tot droit vers le plessié.
Mout fu Renart de grant porchas,
Mes la force des espinars
Le trestorne de son afere,
Si qu'il n'en set a quel chief trere.
Ne por luitier ne por saillir,
As gelines ne puet venir.
Acroupiz s'est en mi la voie,
Mout se doute que l'en nel voie.
Porpense soi que se il saut
As gelines et il i faut,
Il ert veüz et les gelines
Se repondront soz les espines,
Si porroit estre tost sorpris,
Ainz qu'il eüst gueres porquis.
Mout par estoit en grant esfroi.
Des gelines velt trere o soi
Qui devant li vont pasturant.
Et Renart se va chan levant,
El retor del paliz choisist
.I. pel froissié, dedens se mist.
La ou li paliz fu desclos,
Avoit li vilain planté chos.
Renart i entre, outre s'en passe,
Chaoir se laisse a une masse
Por ce que la gent ne le voient.
Mes les gelines en coloient,
Qui bien l'ont veü en sohaite.
Chascune de foïr s'esploite,
Quant sire Chantecler li cos,
En une sente lez le bos,
Entre .II. piex en la croerre,
Estoit alez en la poudriere.
Mout fierement lor vint devant,
La plume el pié, le col tendant,
Si demande par quel reson
Eles s'en fuient en meson.
Pinte parla qui plus savoit,
Cele qui les gros oes ponnoit,
Et pres du coc juchoit a destre,
Si li a conté tout son estre :
« Je ne sai quel beste sauvage
Qui tost nos puet fere donmage,
Se ne vidions le pourpris.
Il est ceains, jel vos plevis. »
Ce dist li cos : « N'aiez peür,
Mes soiez trestoute aseür. »
Dist Pinte : « Par ma foi, jel vi,
Et loiaument le vos afi
Que je le vi tout a estrous.
— Et conment le veïstes vous ?
— Conment ? je vi la soif branler,
Et la fueille du chol trembler,
Ou cil se gist qui est repus.
— Pinte, fait il, il n'i a plus.
Treves avez, je vos otroi
Que par la foi que je vos doi,
Je ne sai putois ne gorpil
C'osast entrer en cest porpris.
N'est se gas non, tornez ariere. »
A tant revet en sa poudriere.
« N'aiez peor de nule riens
Que vos face gorpil ne chiens.
De nule riens n'aiez peür,
Mes soiez trestoute aseür. »
Mout se contient or fierement,
Mes il ne set c'a l'oil li pent.
Il se doutast d'aucune chose,
Mes la cort est si bien enclose.
Rien ne douta, si fist que fox.
L'un oil overt et l'autre clox,
L'un pié crapi et l'autre droit,
S'est apostez delez .I. toit.
La ou cil estoit apuiez,
Conme cil qui ert anuiez
Et de chanter et de veillier,
Si conmença a sonmeillier.
El someillier que il fesoit
Et el dormir qui li plaisoit,
Conmença li cos a songier.
Ne m'en tenez a mensongier,
Que il sonja, ce est la voire,
Trover le pouez en l'estoire,
Que il veoit ne sai quel chose
Laieins dedenz la cort enclose,
Qui li venoit en mi le vis,
Einssi con li estoit avis.
Si en avoit mout grant friçon.
Et avoit .I. rous peliçon
Dont les goules estoient d'os,
Si li vestoit a force el dos.
Mout fu Chantecler en grant painne
Du songe qui si le demainne
Endementiers qu'il someillot.
Du peliçon se merveillot
Dont la chevesce ert a envers,
Et si li vestoit du travers.
Estroit en estoit la chevesce
Si qu'il en ert en grant destresce,
Et de peor s'est esveilliez.
Mes de ce est plus merveilliez
Que blans estoit desoz le ventre
Et que par la chevesce i entre
Et que la queue est en la faille
Et la teste en la cheveçaille.
Por le songe est tressailliz,
Que bien quide estre maubailliz
Por l'avision qu'a veüe,
Dont il a grant peor eüe.
Esveilliez s'est et esperiz,
Et dist li cos : « Sainz Esperiz,
Garis hui mon cors de prison
Et met a sauve garison. »
Lors s'en torne grant aleüre
Con cil qui pas ne s'aseüre,
Et vint criant vers les gelines
Qui estoient soz les espines.
Dusqu'a eles ne s'arestoit.
Pintain apele, ou mout se croit.
A une part l'a apelee :
« Pinte, n'i a mestier celee.
Mout sui dolenz et esmarriz.
Grant peor ai d'estre traïz
D'oisel ou de beste sauvage
Qui trop me puet fere donmage.
— Avoi, dist Pintain, biaus doz sire,
Ce ne devrïez vos pas dire.
Mal fetes qui nos esmaiez.
Si vos diré, ça vos traiez,
Par trestouz les sains que l'en prie,
Vos resemblez le chien qui crie
Ainz que la pierre soit cheüe.
Dont avez tel peor eüe ?
Or me dites que vos avez.
— Qoi ? fait li cos, vos ne savez,
Orains songé .I. songe estrange.
Delez le trou de cele granche
Vi une avision mout male,
Par quoi vos me veez si pale.
Tout le songe vos conteré,
Ja riens ne vos en celeré.
Savrïez m'en vos conseillier ?
Avis me fu el sonmeillier
Que une beste me venoit
Qui .I. rous peliçon portoit.
Bien fet sanz cisel et sanz force,
Sel me fesoit vestir a force.
D'os estoit fete l'oleüre,
Toute blanche, mes mout ert dure.
Le poil avoit defors torné,
Le peliçon si atorné
Que par mi le ventre i entroie,
Mes mout petit i arestoie.
Le peliçon vesti ainssi,
Et puis aprés le desvesti
Por la queue qui ert deseure.
Lors m'esveillié a icele heure,
Ça sui venuz desconseilliez.
Pinte, ne vos en merveilliez
Se li cors me fremist et tremble,
Mes dites moi que vos en semble.
Mout sui par le songe grevez.
Par cele foiz que me devez,
Savez vos que il senefie ? »
Pinte respont, ou mout se fie.
« Dit m'avez, fet ele, le songe.
Mes se Dieu plet, ce ert mençonge.
Neporquant jel vos voil espondre,
Que bien vos en savré respondre.
Cele chose que vos veïstes
El someillier que vos feïstes,
Qui le rous peliçon portoit,
Qui einsi vos desconfisoit,
C'est li gorpiex, jel sai de voir.
Bien le pouez aparcevoir
Au peliçon qui rous estoit
Et que par force vos vestoit.
Les goules d'os erent les denz
A qoi il vos metra dedenz.
La chevesce qui estoit droite,
Qui si vos ert male et estroite,
Ce est la goule de la beste
Dont il vos estraindra la teste.
Par illeques i enterrez
Sanz faille, que vos le verrez,
Lors sera la queue deseure.
Einssi ert, se Diex me seceure.
C'iert li gorpil qui vos prendra
Par mi le col quant il vendra ;
Ne vos garra argent ne ors.
Et le poil ert tornez defors :
C'est voir que tot jors porte enverse
Sa pel quant il plus pluet et verse.
Or avez oï sanz faillance
Du songe la senefiance.
Tout seürement le vos di
Que ainz que soit passé midi,
Vos avendra, ce est la voire.
Mes se vos me voulïez croire,
Nos retornerions ariere
Car il est muciez ça deriere
En cel buisson, jel sai de voir,
Por vos traïr et decevoir. »
Quant il ot oï le respons
Del songe que ge vos espons :
« Pinte, fait il, mout par es fole,
Mout as dite fole parole.
Cuidiez que je soie sorpris
Et que la beste est el porpris
Qui par force me conquerra ?
Dahez ait .VC. quel verra !
Ne m'as dit riens ou ge gaaingne,
Je ne croi mie mal me viengne,
Ja n'avré mal por itel songe.
— Sire, fet ele, Diex le donge !
Mes s'ainsi n'est con je ai dit,
Je vos otroi sanz contredit
Que ne soie mes vostre amie.
— Bele, fet il, ce n'i a mie,
A fable ert le songe tornez. »
A cest mot s'en estoit tornez
En la poudriere au souleil,
Et conmença a cliner l'oil,
Ne doute que gorpil s'i mete.
Mes Renart qui le siecle abete,
Si tost con il oï la noise,
Besse la teste si s'acoise.
Chantecler s'est aseürez,
Mout fu Renart amesurez
Et vesïez a grant merveille.
Et quant il voit que cil sonmeille,
De lui s'aprime sanz demeure
Renart qui tot le mont aqeure
Et qui mout sot de mauvés tors.
Pas avant autre sanz escors,
S'en va Renart le col bessant.
Se Chantecler par atent tant
Qu'il le puisse as denz tenir,
Il li fera son gieu puïr.
Quant Renart choisi Chantecler,
Il le vodra, s'il puet, haper.
Renart sailli qui est legiers,
Et Chantecler saut a travers,
Renart choisi, bien le connut,
Desor .I. fumier s'arestut.
Quant Renart vit qu'il ot failli,
Si en fu mout forment marri.
Lors se conmence a porpenser
Conment il porra Chantecler
Engingnier, quar s'el se remue
Dont a il sa proie perdue.
« Dant Chantecler, ce dit Renart,
Ne fuiez pas, n'aiez regart.
Mout par sui liez quant tu es sains,
Que tu es mes cosins germains. »
Chantecler lors s'aseüra,
De la joie .I. sonet chanta.
Ce dit Renart a son cosin :
« Membre vos mes de Chanteclin,
Le bon pere qui t'engendra ?
Onques nus cos si ne chanta :
Tele voiz ot et si cler ton
Que d'une lieue l'ooit on,
Et mout chantoit a longue alaine,
Les .II. eulz clos et la voiz saine.
D'une grant lieue l'en l'ooit
Quant il chantoit et refrenoit. »
Dist Chantecler : « Renart cosin,
Volez me prendre par engin ?
— Certes, ce dist Renart, non voil ;
Mes or chantez, si clingniez l'oil,
D'une char somes et d'un sans.
Miex vodroie estre d'un pié manc
Que vos mesface tant ne quant,
Que tu es trop pres mon parent. »
Dist Chantecler : « Pas ne te croi,
.I. poi detrai en sus de moi,
Et je diré une chançon.
N'avra voisin ci environ
Qui bien n'entende mon fausset. »
Lors s'en est souris Renardet,
Et dist Renart : « Chante, cousins.
Je savré bien se Chanteclins,
Mes oncles, s'il vos fu noient. »
Lors en conmence hautement
Chantecler et jete .I. bret.
L'un oil ot clos et l'autre overt,
Car mout forment cremoit Renart ;
Sovent regarde cele part.
Ce dist Renart : « Ce n'est noient.
Chanteclin chantoit autrement
A .I. lonc tret a eulz cligniez
C'on l'ooit d'outre les plessiez. »
Chantecler quide que voir die,
Lors conmence sa melodie,
Les eulz clingne par grant aïr.
Lors ne volt plus Renart soffrir,
Par de desus .I. rouge chol
Le prent Renart par mi le col.
Fuiant s'en va et fet grant joie
De ce qu'il a encontré proie.
Pinte voit que Renart l'enporte,
Dolente est, mout se desconforte.
Mout se conmence a dementer
Por Chantecler qu'en voit porter,
Et dit : « Sire, bien le vos dis,
Et vos me gabïez tout dis,
Et si me tenïez por fole.
Mes ore est voire la parole
Dont je vos avoie garni.
Vostre orgoil si vos a traï.
Fole fui quant le vos apris,
Que fox ne crient tant qu'il soit pris.
Renart vos tient qui vos enporte.
Lasse dolente, con sui morte !
Quant je ainssi pert mon seignor,
Trestoute ai perdue m'amor. »
La bone dame del mesnil
A overt l'uis de son cortil,
Que vespres ert et si voloit
Ses gelines metre en son toit.
Pinte apela, Bisse et Rousete,
Ne l'un ne l'autre ne repere.
Quant voit que venues ne sont,
Mout se merveille qu'eles font.
Son coc rehuche a longe alainne.
Renart voit qui si mal le mainne,
Avant passe por lui rescorre,
Et Renart conmença a corre.
Quant el voit qu'el ne rescorra,
Porpense soi qu'ele fera.
« Harou ! » s'escrie a plainne goule,
Et vilains qui sont en la çoule,
Quant il oent que cele bret,
Tantost se sont cele part tret,
Si li demandent que ele a.
En soupirant lor aconta :
« Lasse, trop m'est mesavenu.
— Conment, font il, c'avez eü ?
— Mon coc que cil gorpil enporte. »
Ce dist Costant : « Pute vielle orde,
C'avez vos fet que nel preïstes ?
— Sire, que est ce que vos dites ?
Par les sains Dieu, je nel poi prandre,
Ne il ne me volt pas atendre.
— Sel ferissiez ! — Je n'oi de quoi.
— De cel baston. — Et je ne poi,
Car il s'en va le grant troton.
Nel prendroient chien ne braon.
— Par ou s'en va ? — Par ci tout droit. »
Li vilain corent a esploit,
Et tuit crient : « Or ça, or ça ! »
Renart l'oï qui devant va.
Quant Renart l'ot, si sailli sus,
Si qu'a terre ne fiert li cus.
Le saut c'a fait ont cil oï,
Tuit s'escrient : « O ci, o ci ! »
Costant lor dist : « Or tost aprés ! »
Les vilains corent a eslés,
Costant apeloit son mastin
Que l'on apeloit Malvoisin.
A corre c'ont fet l'ont veü,
Et Renart ont aparceü.
Tuit s'escrient : « Vez le gorpil ! »
Or est Renart en grant peril,
Et le coc se il ne set d'art.
« Conment, fet il, sire Renart,
N'oez vos quel honte il vos dient,
Cil vilain qui si fort vos huient ?
Costant vos siut plus que le pas,
Car li lanciez .I. de voz gas
A l'issue de cele porte.
Quant il dira : “Renart l'enporte”,
“Mau gré vostre”, ce poez dire.
Nel porrïez miex desconfire. »
N'est si sage qui ne foloit.
Renart qui tot le mont deçoit,
Ert deceüz a ceste foiz,
Car il cria a haute voiz.
« Mau gré vostre, ce dist Renart,
Empor ge de cestui ma part.
Mau gré vostre en ert il portez. »
Li cos qui ert touz amortez,
Quant il senti lascher la bouche,
Bati ses eles, si s'en touche,
Et vint volant sor le ponmier.
Et Renart fu seur le terrier,
Grains et marriz et trespensez
Du coc qui li est eschapez.
Et Chantecler jeta .I. ris :
« Renart, fet il, que vos est vis
De cest siecle ? que vos en semble ? »
Li lechierres fremist et tremble,
Si li a dit par felonnie :
« La bouche, dist il, soit honnie,
Qui s'entremet de noise fere
A l'eure qu'il se devroit tere. »
Fait Chantecler : « Et je le voil,
La male goute li criet l'ueil
Qui s'entremet de someillier
A l'eure que il doit veillier.
Cosin Renart, dist Chantecler,
Nus ne se doit en vos fïer.
Je vos rent vostre cosinage,
Il me dut torner a donmage.
Renart traïtre, alez vos ent !
Se vos estes ci longuement,
Vos i lerez cele gonnele. »
Renart n'a soing de la favele,
Ne volt plus dire, ainz s'en retorne,
Que illeques plus ne sejorne.
Besoigneus met le plus au mains,
Renart s'en va par mi uns plains.
Renart s'en va toute une sente,
Mout est dolent, mout se demente
Du coc qui li est eschapez,
Que il ne s'en est saoulez.
Renart se plaint de s'aventure,
Garda par mi une costure,
Si voit Tybert qui se deduit
Sanz compaingnie, sanz conduit.
De sa queue se vet jouant,
Et entor soi feste fesant.
A .I. saut qu'il fist se regarde,
Et vit Renart que mau feu arde,
Si le connut bien au poil rous.
« Sire, fet il, bien veniez vous. »
Renart respont par felonnie :
« Tybert, je ne vos salu mie.
Ja mar vendroiz la ou je soie,
Qar par mon chief je vos feroie
Volentiers mal, s'en avoie aise. »
Or covient que Tybert se taise,
Que Renart est mout corouciez.
Et cil se rest vers lui dreciez
Tot simplement et sanz grant noise.
Il dist : « Biau sire, mout me poise
Que vos estes vers moi iriez. »
Et Renart fu mout enpiriez
De jeüner et de mal traire.
N'a ore soing de noise faire,
Que mout a jeüné le jor.
Et Tybert fu plain de sejor,
Si ot toz les grenons chanuz
Et les denz tranchanz et aguz,
Et les ongles granz por grater.
Se Renart le voloit mater,
Je cuit qu'il se voudroit desfendre.
Mes Renart ne velt mie emprendre
Envers Tybert nule mellee,
Que en maint lieu ot desirree.
Les moz retorne en autre guise :
« Tybert, fet il, je ai emprise
Guerre mout durement amere
Envers Ysengrin, mon compere.
S'ai retenu maint soudoier,
Et vos en voil je mout proier.
O moi remeingniez en soudees,
Car ainz que soient acordees
Les trives entre moi et lui,
Li cuit je fere grant anui. »
Tybert li chas si fist grant joie
De ce que dant Renart li proie,
Si li a retorné le vis.
« Tenez, fet il, je vos plevis
Que ja nul jor ne vos faudré
Et que volentiers assaudré
Dant Ysengrin qui m'a mesfet
Sovent et en dit et en fet. »
Or l'a Renart tant amusé
Que ambedui sont acordé.
Andui s'en vont par foi plevie.
Renart qui fu de male vie,
Nel lessa onques a haïr,
Ainz se pena de lui traïr ;
En ce a mis toute s'entente.
Il garde en une estroite sente,
Si a choisi pres de l'orniere,
Entre le bois et la riviere,
.I. broion de chesne fendu
C'un vilain i avoit tendu.
Il fu recuis, si s'en eschive,
Mes dant Tybert qui pas n'estrive.
S'il le puet au broion atrere,
Volentiers li fera contrere.
Renart li a jeté .I. ris :
« Tybert, fait il, dire vos puis
Que vos estes et preuz et biax,
Et vostre cheval mout igniax.
Mostrez moi conment il set corre.
Par ceste voie a mout grant podre,
Corez toute ceste sentele :
La voie i ert auques plus bele. »
Tybert li chaz fu eschaufez,
Et Renart fu .I. vis maufez
Qui le velt a folie joindre.
Tybert s'apareilla de poindre,
Cort et recort les sauz menuz
Tant qu'il est au broion venuz.
Quant il le vit, s'aparçut bien
Que Renart i entent engien,
Mes il n'en fet semblant ne chierre.
En eschivant se trait ariere,
En sus se trait bien demi pié.
Et Renart l'a bien espïé.
« Tybert, fet il, n'est pas engins,
Vostre cheval est trop eschis.
A refere est, or repoingniez. »
Il est .I. petit esloingniez,
Et let corre col estendu
Tant qu'il est au broion venu.
Ne guenchi, onques ainz tressaut.
Renart, qui a veü le saut :
« Tybert, fait il, ne sai que dire.
Vostre cheval est assez pire,
Et por vendre en est mains vaillanz
De ce qu'il est ainssi saillanz. »
Tybert li chaz forment s'escuse
De ce dont dant Renart l'acuse.
Forment a son cors engranié
Et a son cors reconmencié.
Que qu'il s'esforce, es vos a tant
.II. mastins qui viennent batant.
Renart voient, s'ont abaié.
Andui se sont mout esmaié,
Par la sente s'en vont fuiant,
Li un va a l'autre apuiant,
Tant qu'il vindrent au leu tot droit
Ou le broions tenduz estoit.
Tybert le fiert del pié senestre,
Renart chaï enz del pié destre,
Si que la clef en est saillie.
Li engins clot qu'il ne faut mie,
Si serrent li huisset andui.
A Renart ont fet grant anui,
Le pié li ont bien enserré.
Mout l'a Tybert bien enverré,
Quant el broion l'a embatu,
Ou il avra le dos batu.
Ore est mauvese compaingnie,
Que Tybert a sa foi mentie.
Renart s'i tint, Tybert s'en touche,
Si li escrie a plaine bouche :
« Renart, Renart, vos remanez,
Et je m'en vois touz delivrez.
Sire Renart, viex est li chaz,
Petit i vaut vostre baraz,
Illeques demorrez anuit :
Encontre vezïé recuit. »
Or est Renart en male trape,
Que li chien durement le hape.
Et le vilain qui vint aprés
Leva la hache quant vint pres,
Son coup rua de grant aïr.
Peor ot Renart de morir,
Si a esté mout esfreez.
Mes li cox est jus devalez
Si qu'il a le broion fendu.
Renart a son pié estendu,
A soi le tret, mout fu bleciez.
Fuiant s'en va joiant et liez,
Dolent fu qu'il estoit blecié,
Et liez qu'il n'ot le pié trenchié.
Quant il sent que il fu delivres,
Ne fu pas estordiz ne yvres,
Ançois s'estoit mis a la fuie.
Et li vilain forment le huie,
Qui mout se tient a engingnié.
Li chien ont lor cors enforcié,
Si reconmencent a glatir.
Et Renart ne s'osa tapir
Devant qu'il ot le bois passé,
Et lors furent li chien lassé,
Si s'en sont retorné ariere.
Renart s'en vet une chariere,
Mout se demente et mout s'esmaie,
Forment se delt et cuit sa plaie.
Ne set li las que fere puisse ;
A poi qu'il n'a perdu la cuisse,
Qui el broion li fu coingnie.
Grant peor ot de la coingnie
Dont le vilain le volt ocirre.
De l'un et de l'autre martire
Fu dant Renart mout esmaiez,
Et en son cuer mout corouciez.
Renart sot mout de la treslue,
Et mout avoit grant fain eüe,
Se met baaillant au frapier.
Si con il aloit son sentier
Et s'en aloit a mout grant painne,
Si con aventure le mainne,
Poignant de ce qu'il se doloit,
Choisi Tybert qui s'en aloit,
Qui el broion l'avoit lessié.
Vers lui s'en va le col bessié,
Crient soi que Tybert ne s'en voise,
Si lesse son plet et sa noise.
Vers lui s'adresce pas por pas
Conme cil qui mout estoit las.
Ainz n'en sot mot Tybert li chaz
Tant qu'il fu chaoit en ses laz.
Renart le voit, si li formie
Tote la char de lecherie.
Grant talent a de lui vengier,
Mes il se voudroit revengier
Por ce qu'el broion le bouta.
Mes nul semblant ne l'en fera,
Que il li voille se bien non.
Lors l'a Renart mis a raison :
« Tybert, fait il, quel vent vos guie ? »
Et Tybert se met a la fuie.
« Avoi, Tybert ! ce dist Renart,
Ne fuiez, ne n'aiez regart.
Arestez vos, parlez a moi.
Soviengne vos de vostre foi !
Cuidiez vos donc que je vos hace ?
N'en doutez pas, ja Dex ne place
Que ja nul jor ma foi vos mente.
Je n'entrasse hui en ceste sente,
Se ne vos cuidasse trouver,
Qar ma foi voudrai aquiter.
Dant Tybert, de la vostre foi,
N'estes vos mie en esfroi. »
Tybert retorne, si s'areste.
Vers Renart a torné la teste,
Et va ses ongles aguisant.
Bien s'apareille par semblant
Que forment se voudra desfendre,
Se Renart li velt le doi tendre.
Mes Renart qui de fain baaille,
N'a cure de fere bataille :
Tout autre chose a empensé,
Mout a Tybert aseüré.
« Tybert, fet il, estrangement
A en cest siecle male gent.
Li .I. ne volent l'autre amer,
Ainz se painnent de bareter
Son compaingnon a son pouoir ;
Par foi je le vos di por voir.
L'en ne trove mes verité
En nul homme de mere né.
Et si est bien chose prouvee
Que cil en porte la colee
Qui s'entremet d'autre vengier ;
Jel vos di por .I. sermonnier.
C'est nostre compere Ysengrin,
Qui de novel a ordres pris.
N'a encor gueres qu'il cuida
Tel engingnier qui l'engingna.
Por ce ne voil estre traïtre,
Que tuit en ont male merite.
De losengier ne de mal fere,
Ne voi je nul a bon chief trere.
Mau chief pranent li traïtor,
Car il n'aront ja mes m'amor !
De tant me sui aparceüz
Que mout est vil et mal venuz
Qui de rien ne se puet aidier.
Tost vos meïstes au frapier
Hui main quant veïstes ma mort,
Et neporquant si ai je tort,
Que certes il vos en pesa.
Honiz soit qui le mescrera
Que vos n'en fussiez corouciez,
Et mout durement aïriez !
Mes neporquant en loiauté
Me connoissiez la verité.
N'eüstes vos grant marrement,
Quant fui chaüz en tel torment
Et chevilliez enz el broion,
Ou me destraintrent li guenon
Et li vilain avoit haucie
Por moi ocirre la coingnie ?
Bien me cuida a mort livrer,
Mes il failli au coup ruer,
Encor port je sor moi ma pel. »
Tybert respont : « Ce m'est mout bel.
— De ce sui, dist Renart, tot cert.
Que pot ce estre, dant Tybert ?
Vos m'i boutastes tot de gré,
Mes or vos soit tot pardonné.
Je nel di pas par felonnie,
Certes vos nel deïssiez mie,
Ne cuit que nus le peüst fere.
Ne fet or mie a retrere. »
Tybert s'escuse molement
Qui vers lui corpable se sent.
Mes Renart, ou il voille ou non,
Le conduit par grant traïson.
Tybert ne set que il li die.
Renart de rechief li afie
Foi a porter d'ore en avant,
Et Tybert refait son creant.
Bien ont la chose confermee,
Mes n'avra pas longue duree.
Ja Renart voir ne li tendra,
Ne Tybert si fox ne sera
Que il croie cel vif maufé
Qui n'a ne foi ne loiauté.
Mes Tybert bien se gaitera
Que de riens ne li mesfera.
Andui s'en vont par une sente.
N'i a celui qui son cuer sente,
Que fain avoient fort et dure.
Mes par merveilleuse aventure,
Une grant andoille ont trovee
Lez le chemin en une aree.
Renart l'a premerain saisie,
Et Tibert a dit : « Diex aïe !
Biau compains Renart, g'i ai part.
— Conment dont ? ce a dit Renart,
Qui vos en velt tolir partie ?
Ne vos ai je ma foi plevie ? »
Tybert mout poi s'i aseüre
En ce que dant Renart li jure.
« Compains, dist il, quar la menjons.
— Avoi, dist Renart, non ferons.
Se nos ici demorion,
Ja en pais n'i mengerion.
Porter la nos covient avant. »
Et dist Tybert : « Je le greant »,
Quant vit qu'autrement ne puet estre.
Renart fu de l'andoille mestre :
Par le mileu as denz l'estraint
Que de chascune part l'estraint.
Quant Tybert vit que il l'enporte,
Mout durement s'en desconforte.
Volentiers la voudroit avoir,
Qar il set bien trestout de voir,
S'ele est a partir a Renart,
Il en avra mauvese part.
.I. poi s'est de li aprimez,
Dist Tybert : « Or voi mauvestiez.
Conment portez vos cele andoille ?
Ne veez vos con ele soille ?
Par la poudre la traïnez,
Et a vos denz la debavez.
Tot le cuer m'en va ondeant.
Mes une chose vos greant :
S'ainssi la portez longuement,
Je la vos leré quitement ;
Mout la portasse ore autrement. »
Et dist Renart : « Et vos conment ?
— Mostrez la ça, si le verrez,
Ce dist Tybert, car il est droiz
Que je vos en doie alegier,
Que vos la veïstes premier. »
Renart ne li quiert ce veer,
Et cil se prent a porpenser
Que, s'il estoit auques chargiez,
Tant seroit il plus tost plesiez,
Et miex le porroit il reprandre :
Por ce li fet l'andoille prandre.
Tybert ne fu pas petit liez.
L'andoille prant con afaitiez,
L'un des chiés en met en sa boche,
Puis la balance, si la couche
Desor son dos conme senez,
Si s'en est vers Renart tornez.
« Compains, fait il, ci porteroiz
L'andoille quant vos la ravroiz,
Qar ele a la poudre n'atoche,
Ne je ne la soil a ma bouche ;
Ne la port pas vilainement.
Mout vaut .I. pou d'afaitement
Que ne fet assez vilanie
Ne plain .I. val de lecherie.
Et tout einssi nos en irons
Tant que en cel tertre vendrons
Ou je voi cele croiz fichie.
La soit vostre andoille mengie,
Ne voil que aillors la porton,
Mes illeques la mengeron.
La ne pouons nos riens cremir,
Car de partout verron venir
Toz ceus qui nos vodront mal fere.
Por ce nos i fait il bon trere. »
Renart de tout ce n'eüst cure,
Mes Tybert mout grant aleüre
Se met devant lui au chemin.
Onques de corre ne prist fin
Tant qu'il est a la croiz venuz.
Renart en est mout irascuz
Qui s'aparçut de la voisdie.
A plainne bouche li escrie :
« Compains, dist il, car m'atendez.
— Renart, dist il, ne vos doutez :
Ja n'i avra rien se bien non,
Mes suiez moi a esperon. »
Tybert ne fu mie a aprendre,
Bien sot monter et bien descendre.
As ongles a la croiz se prent,
Si rampe sus mout vistement,
Desus .I. des braz s'est assis.
Renart fu dolens et pensis,
Qui de voir set que moquié l'a.
« Tybert, fait il, que que sera ?
— N'est rien, dist Tybert, se bien non.
Mes montez sus, si mengeron.
— Ce seroit, dist Renart, grant mal,
Mes vos, Tybert, venez a val.
— Vos deüssiez mout bien savoir
Qui ceste andoille doit avoir,
Que ceste chose senefie.
— Si ne doit pas estre mengie
Devant que ele soit partie.
Si m'en jetez jus ma partie,
Que trop me ferïez grever
Se la sus m'estovoit monter.
Mes fetes ore que cortois,
Si m'en getez tant con voudroiz,
Si serez de vostre foiz quites.
— Renart, que est ce que vos dites ?
Il semble que vos soiez yvres,
Je nel feroie por .C. livres.
Vos deüssiez mout bien savoir
Que tele chose a grant pouoir,
Ce est chose saintefïee,
Si ne doit pas estre mengiee
Desoz croiz ne desoz mostier.
Mout la doit l'en bien essaucier.
— Biau sire Tybert, ne vos chaut,
Car poi de place a la en haut,
N'i porrions ensemble ester.
Mes or le faites conme ber,
Puis q'a val venir ne volez.
Compains Tybert, bien le savez
Que vos m'avez vo foi plevie
De porter loial compaingnie.
Compaingnon se il sont ensemble
Et il trovent rien, ce me semble,
Ensenble doivent bien partir,
Se lor foi ne veulent mentir.
Partez cele andoille la sus,
Si m'en getez ma part ça jus,
J'en prandré le pechié sor moi.
— Non feré, dit Tybert, par foi.
Compains Renart, qu'est ce que dites ?
Pires estes que sodomites,
Qui me rovez chose jeter
Que l'en ne doit desenorer.
Par foi, je n'avré tant beü
Que a la terre la vos ru.
Mout empireroie ma foi ;
Ce est saintisme chose en loi.
Andoille a non, bien le savez,
Conter l'avez oï assez.
Or vos diré que vos ferez :
Vos souferroiz a ceste foiz.
Et je vos en don ci le don :
La premiere que troveron,
Si sera vostre sanz partie,
Ja mar m'en donrez une mie.
— Tybert, Tybert, ce dist Renart,
Tu charras encore en mes laz.
Se tu vels, si m'en giete .I. poi. »
Et dist Tybert : « Merveilles oi.
Ne pouez vos pas tant atendre
C'a poins vos en viengne une tendre
Qui sera vostre sanz doutance ?
N'estes pas de bonne atendance. »
Tybert a lessié le pledier,
Si aqeut l'andoille a mengier.
Quant Renart vit qu'il la menjue,
Si li trouble auques la veüe.
« Renart, fet Tybert, mout sui liez
Que vos plorez por voz pechiez.
Diex qui connoist la repentance,
Le vos atort a penitance. »
Ce dist Renart : « Or n'i a plus.
Mes tu vendras encor ça jus.
A tot le mains quant avras soi,
T'en covendra venir par moi.
— Ne savez pas, ce dit Tibert,
Conme Diex m'est amis apert.
Encore a tel crues delez moi
Qui m'estaindra mout bien ma soi.
N'a encor gueres que il plut,
Et de l'eve assez i estut,
Ou plus ou mains d'une jaloie
Que je prandré conme la moie.
— Toutevoies, ce dist Renart,
Vendrez vos jus ou tost ou tart.
— Ce n'ert, ce dist Tybert, des mois.
— Si sera, dist Renart, ançois
Que .VII. anz soient trespassé.
— Et qar l'eüssiez vos juré ! »
Et dist Renart : « Je jur le siege
Tant que je t'avré en mon piege.
— Or serez, dist Tybert, deables,
Se cest serement n'est estables.
Mais a la croiz quar l'afïez,
Si sera donc miex afermez. »
Ce dist Renart : « Et je l'afi
Que ja ne me movrai de ci
Tant que li termes soit venuz,
Si en esteré miez creüz.
— Assez en avez, fet il, fait.
Mes d'une chose me deshait,
Et si en ai mout grant pitié
Que vos n'avez encor mengié,
Et .VII. anz devez jeüner :
Porrez vos donc tant endurer ?
Ne vos em pouez resortir,
Le serement covient tenir
Et la foi que plevie avez. »
Ce dist Renart : « Ne vos tamez. »
Et dist Tybert : « Et je m'en tais,
Certes ja n'en parlerai mais.
Tere m'en doi et si est drois,
Mes gardez que ne vos movoiz. »
Tybert se taist et si menjue.
Renart fremist et si tressue
De mautalent et de fine ire.
Que que il est en cest martire,
Si ot tel noise qui l'esmaie,
Car .I. chael de loing l'abaie
Qui en avoit senti la trace.
Or li covient guerpir la place,
Se il ne velt lessier la pel,
Car aprés viennent li chael,
Et li venieres les semont.
Renart regarde contre mont :
« Tybert, dist il, qu'est ce que j'oi ?
— Atendez, dist Tybert, .I. poi,
Et si ne vos remuez mie.
C'est une douce melodie :
Par ci trespasse une compaingne
Qui vient par mi ceste champaingne ;
Par ces buissons, par ces espines,
Qui chantent messes et matines,
Aprés por les mors chanteront
Et ceste croiz aoureront.
Or si vos i covient a estre,
Aussi fustes vos jadis prestre. »
Renart qui set que ce sont chien
S'aparçoit qu'il n'est mie bien :
Metre se volt as desarez.
Quant Tybert voit qu'il s'est levez :
« Renart, fet il, por quel mestier
Vos voi ge si apareillier ?
Que ce est que vos volez faire ?
— Je me voil, fet il, en sus traire.
— En sus ? por quoi, et vos conment ?
Soviengne vos del serement
Et de la foi qui est plevie !
Par certes, vos n'en irez mie.
Estez illec, je le conmant.
Par Dieu, se vos alez avant,
Vos en rendrez, ce est la pure,
En la cort dant Noble droiture,
Que la serez vous apelez
De ce dont vos vos parjurez,
Et de plus que de foi mentie ;
Si doublera la felonnie.
.VII. anz est li sieges jurez,
Par foi pleviz et afïez.
Mout par sont bien de moi li chien ;
Se vos ja les doutez de rien,
Ainz que vos fetes tel outrage,
Donroie je por vos mon gage,
Et vers eus trieves en prandroie. »
Renart le let, si vet sa voie.
Li chien qui l'ont aparceü,
Aprés Renart sont esmeü.
Mes por noient, que le païs
Sot bien que Renart n'ert ja pris,
Ançois s'en va grant aleüre.
Mout menace Tybert et jure
A lui se voudra acoupler,
Se ja mes le puet encontrer.
Esforciez est vers li la guerre,
Ne velt mes trives ne pes querre.
Ce fu en may au tens novel
Que il fesoit seri et bel,
Tot droit entor l'Acension,
Que Renart fu en sa meson
Sanz garison et sanz vitaille,
Si a tel fain que il baaille,
De la fain li delt mout le cors.
De Malpertuis s'en issi fors
Et s'en ala tout eslessié,
Si se feri en . I. plessié.
Mout ot le cuer vain et iré.
Tybert li chaz a encontré,
Maintenant l'a a reson mis :
« Tybert, fet il, biax douz amis,
Quel vent vos mainne ? dites moi.
— Sire, fet Tybert, par ma foi,
Je avoie emprise ma voie
Chiés .I. vilain lez cele haie
Que vos veez la devant vous.
Li vilain a, foi que doi vous,
Une fame qu'il ainme tant
Que riens qu'il voille tant ne quant
Ne li contredit, tant soit let.
Ele a mucié plain pot de let
En une huche, et la m'en vois
Tot eslessié par mi cel bois
Savoir s'i porrai avenir.
Et se tu veus o moi venir,
Je te metrai en la meson.
Par foi soies mon compaignon.
Gelines et chapons i a. »
Renart respont : « Et g'irai la,
Je t'aseür, mout volentiers. »
A tant se metent es sentiers
Grant aleüre par reson
Tant qu'il vindrent a la meson
Tot belement le pas soué,
Si ont trové .I. pel froé.
Enz se metent sanz atargier.
Renart vet vers le gelinier
Que plus ne volt sievre le chat.
Tybert qui mout sot de barat
S'apensa conment porra fere
Priveement le son afere.
« Renart, ce dist Tyberz li chaz,
Mout vaut hons qui set de baraz ;
Par barat nos covient ovrer,
Car ne porrions recovrer
Ceste perte, se la perdons
Ce que entre nos mains tenons.
Le vilain se dort fermement,
Or nos contenons sagement.
Ne poon pas tot fere ensemble ;
Le miex a fere, ce me semble,
Si est que nos façons avant
Et puis l'autre, je vos greant. »
Et dist Renart : « En toz endroiz
Fet ert einsi con vos vodroiz. »
Et dist Tybert : « Sez que feras ;
En la meson o moi venras,
Car se tu seus vas as chapons,
Il a çaiens de tiex gaingnons,
Se il crïent, qui t'asaudront,
Et mout tost retenu t'avront.
Et se il t'avoient blecié,
J'en seroie trop coroucié,
Se je perdoie mon afere.
Mes vien ça, se tu veus bien fere,
Aveques moi tant q'aie fet,
Et se tu veus avoir du let,
Tu en avras a grant plenté. »
Renart dist : « Vostre volenté
Feré, que que doie avenir.
A vostre los m'estuet tenir.
Alez devant, g'irai aprés.
Sachiez je vos sievré de pres. »
A tant sont a l'ostel venu.
Tybert qui plus vesïez fu
Si est dedenz entrez avant,
Puis dist : « Renart, venez avant,
Ça vien, si soulieve la huche.
Du let i a plainne .I. cruche.
Or soies mes amis entiers.
— Par foi, dist Renart, volentiers. »
Lors ne se volt plus atenir
Renart, ainz va la huche ovrir,
Et Tybert lors dedenz sailli,
Au pot avint, pas ne failli,
Dedenz a sa teste boutee,
Au let boire met sa pensee,
Et Renart la huche sostient
Qui por le let fremit et gient.
Il semble la langue li arde,
Et mout piteusement l'esgarde,
Tybert qui le let hume et boit,
Et cil qui la huche tenoit
Estoit durement a malaise.
« Tybert, fait il, es tu aaise ?
As tu ce que tes cuers voloit ?
Or as tu ce dont te doloit
Le cuer juï si durement.
Soiez cortois, se Dex t'ament,
Si hume tost et si t'en is.
Foi que je doi a saint Denis,
Ceste huche forment me grieve,
A par .I. poi que je ne crieve. »
Tybert si entent a humer,
A Renart ne pot mot sonner.
Autre foiz l'a a reson mis :
« Tybert, Tybert, biax doz amis,
Por Dieu hume tost, haste toi,
Ou la huche charra sor toi. »
Tybert s'i entent mout petit
A ce que dant Renart li dist.
A humer a s'entente mise,
Tant en huma a sa devise.
Quant ot humé tant con li plot,
Si trebuscha tot jus le pot
Et espandi le let trestout.
Renart li dist : « Mout es or glout.
Por qoi as le pot abatu ?
Miex vosisse que bien batu
M'eüsses et aprés bien point.
Bien voi que du let n'avré point,
Et neporquant fai, si sail hors,
Que trop sui traveillié du cors
De ceste huche soustenir.
Il te covient hors a venir.
— Compains, fet cil, et je l'otroi,
Mes atent moi encore .I. poi.
— Je ne puis, dist Renart, por voir.
La huche lesseré chaoir,
Se ne viens hors hastivement,
Que trop me grieve durement. »
Tybert se prent a soupirer
Quant voit qu'il ne puet endurer,
Maintenant avoit fet .I. saut.
Renart tint le covercle haut,
Et Tybert saut hors de plain vol,
Et Renart let chaoir si fort
Le covercle, et si l'empaint.
Tybert a en la queue enpaint
Si grant cop que ne fu pas gieus,
Tronçonnee li a en deus,
Que le covercle sus chaï.
Tybert li chaz si s'esbahi,
Tel douleur senti a son cuer
Que ne se remist a nul fuer,
A terre le covint venir,
Por riens ne se pooit tenir,
Si a Renart a raisonné :
« Renart, tu m'as mal atorné
Que tu m'as la queue tranchie,
Si en ai soufert grant hachie.
— Quoi, dist Renart, par ma vertu,
Ce n'ai je pas fet, que dis tu ?
Tu saillis de si grant aïr
Que la huche feïs chaïr.
— Je non fis, par saint Lienart,
Ja n'est il hons qui por musart
Ne me tenist se fet l'eüsse.
Certes si corouciez ne fusse,
Je te tenisse por musart.
— Tybert, tes toi, ce dist Renart,
Tu en doiz avoir mout grant joie,
Car tu sez bien, se Diex me voie,
Que tu as le cors plus legier.
— De ce n'avoie je mestier,
Dist Tybert, saches tu de voir,
Ne vosisse por nul avoir
Que tu n'as qui te croie lores. »
Dist Renart : « Tot est forelores,
Que tu es certes trop musart.
Ta queue estoit .I. apesart
Qui au cul t'aloit debatant.
Or lessons de la queue a tant
Qui ne puet estre recovree.
Di moi en verité provee
Se n'en vas plus legier assez. »
Et dist Tybert : « Vos me gabez ?
— Gabe ? dist Renart, a qoi fere ?
Que as tu de tel queue a fere ?
S'on te chaçoit, se Dex m'ament,
Plus fuiroies legierement.
Bien sai, si n'est pas gaberie,
Foi que je doi Hersent m'amie,
Et Hermeline et ses enfanz,
La moie qui est einsi granz
Vodroie fust par mi coupee. »
Dist Tybert : « Bonne l'as trovee,
Mes or lessons a tant ester,
Si en alons sanz demourer
Tot droitement sanz delaier
Droit la ou est le gelinier. »
Et dist Renart : « Par saint Richier,
Je voil que aions a mengier. »
A tant s'en issirent de l'uis
Tot belement par .I. pertuis,
Droit as chapons en vont corant
Que il ne se vont delaiant.
Il sont au gelinier venu.
Tybert qui porpensé se fu,
Si a Renart a raison mis :
« Renart, fet il, biax douz amis,
Li chapon sont ici dedenz.
Mes se me creez par mes denz,
As gelines ne toucherez.
Ainz vos diré conment ferez :
Vos prendrez le coc tot avant
Qui a le cors et gras et grant,
Et lessiez ester les gelines
Que trop ont megres les eschines.
Mergres sont et entrepelees,
Dures et vielles et crotees.
Le coc si est jones et tendres,
Et si est des autres mout mendres,
Et si i metroit ja dangier
Quant vos vendrez au gelinier.
Se les gelines pernïez
Et se vos les sesisïez,
Il s'escrieroit ja si haut
Que il esveilleroit Gombaut,
Si vos feroit trop acheter,
Se il vos pouoit atraper ;
La pel i lairïez por voir. »
Renart quide qu'il die voir,
Mes non fet, ançois le gaboit.
Lors sot Renart trop pou d'aguet,
A Chantecler tot droit s'en vet
Qui son bec en sa plume tient.
Delez Pintain estoit a destre.
Renart le prent par mi la teste,
Quant il le tient, grant joie fet.
Tybert qui estoit en aguet,
Qui mout le bee a engingnier,
De la main se prant a seignier,
Si li a dit : « Tien le tu bien ?
Garde ne t'eschape por rien.
Ne le tiens tu bien ? di le moi. »
Et dist Renart : « Ouil, par foi,
Je le tieng par col et par cuisse,
Ne m'eschapera que je puisse. »
Si con Renart ovri la goule,
Celui qui tot le monde boule,
Le coc li sent lascher la bouche,
Bat ses eles et si s'en touche.
Si conmence a chanter si haut
Que li vilain sire Gombaut
Qui se dormoit si s'esveilla.
Drece la teste, s'oreilla,
Si a oï dant Renardier
Qui ja estoit a gelinier,
Si cuida estre toz robez.
De son lit saut toz esfreez,
Ses chiens apele et sa mesnie,
Du fuerre prent une bracie,
Et si l'a el fouier jeté.
Le feu est tantost alumé
Si que par mi la meson voit.
Au gelinier en va tot droit,
Et avec lui ses chiens enmainne.
L'uis a overt a quelque painne,
Et quant Tybert l'a entendu,
Fuiant s'en va col estendu,
Et tot coiement s'en eschape.
Et Renart remest en la trape,
Qui mout fort a fouir s'atorne,
Si ne remaint ne ne sejorne,
Les grans sauz se met a la fuie,
Et li vilain aprés lui huie
Ses chiens, si tost con l'ot veü,
Et quant il l'ont aparceü,
Aprés se mistrent en la trace.
Et Renart durement menace
Tybert se il le puet ataindre,
Il le fera crïer et geindre,
Qui tout ce li a esmeü,
Et que por fol l'a il tenu ;
Et li vilains le va huiant.
Tybert le chat s'en va riant,
Grant joie fet et mout est liez,
Que de Renart s'est bien vengiez
Qui par barat l'ot escoué,
Et vint tot droit au pel froé,
Si est sailliz hors del porpris.
Ne li chaut, puis que il n'est pris,
Que a Renart huimés aviengne,
Au miex que il porra se tiengne.
Mes Renart le sieut plus de pres
Qu'il ne cuide, et li chien aprés.
Vint au pertuis et au destroit
Par la ou il entrez estoit,
Si se cuide par mi lancier.
Li chien pristrent a avancier,
Si l'aerdent au peliçon,
Bien li valut une friçon.
Desoz lor piez l'ont abatu,
Mout l'ont defoulé et batu,
Mout l'ont atorné malement.
Renart l'endure bonnement,
Bien voit n'en pot fere autre chose,
Car si ne pot ne fouir n'ose,
Si con li chien le vont tirant.
Renart qui mout va soupirant,
En aert .I. par les narines
As dens qu'il a et fors et fines,
Et si le fet crïer et braire.
Quant li chien voit n'en puet plus faire,
Saut en travers, s'escost la teste.
Et Renart qui fu pute beste,
Li a la narille coupee,
Entre ses denz l'en a portee,
Vint au pertuis, par mi s'en fuit.
Nel bailleront huimés, ce cuit.
Fuit s'en Renart de grant randon
Tant con il puet a esperon,
Tant con piez le porent porter,
Que dant Tybert cuida trover,
Mes il ne l'a mie trové.
Sachiez que mout li a grevé ;
Se Tybert l'eüst atendu,
Il li eüst mout chier vendu
L'estrif que li chien li ont fet.
Fuiant s'en vet tot .I. garet,
Que grant peor ot des gaingnons,
N'i atent per ne compaingnons.
Or escoutez une autre estoire,
Si vos conteron d'un provoire
Qui passoit au travers d'un plain.
Une boiste porte en son sain
Qui toute estoit d'oublees plainne.
Li prestres passoit a grant painne
Une soif que a passer ot.
La boiste, si con il alot,
Li chaï qu'il ne s'en perçut.
Renart qui cele part corut
Trova la boiste, si la prent,
En son sain la mist vistement.
Onques n'en fist noise ne bruit,
Toz en travers les chans s'en fuit
Tant qu'il fu bien loing de la voie.
Lors dist Renart : « Se Diex me voie,
Le verré ja que ici a. »
La boiste ovri, si i trouva
Mout bien .C. oublees ou plus,
Et il les menja sanz refus
Toutes fors .IIII. qu'il enporte.
En tost aler mout se deporte.
En sa bouche tient les oublees
Qui furent en .II. ploiz doublees.
A tant s'en monte .I. tertre haut,
Garda avant, si vit Primaut
Le leu qui fu frere Ysengrin,
Qui s'en venoit tot .I. chemin
Et de tost aler s'esvertue.
Ou voit Renart, si le salue :
« Sire Renart, bien veniez vos.
— Primaut, Diex beneïe vos,
Fet Renart, et bon jor aiez.
— Dont venez vos si eslessiez ?
Ou alez ? — Por chanter m'en vois
A .I. moustier outre cel bois,
Por aler i sui aroutez.
— Mes que est ce que vos portez ?
— Par foi, ce dist Renart, gastiax
De mostier mout bons et mout biax.
— Gastiax ! fet Primaut, por saint Gile,
Ou les preïstes vos, biax sire ?
— Ou ? par foi, la ou il estoient,
Nul autre fors moi n'atendoient.
— Donnez les moi, biax amis chiers.
— Par foi, sire, mout volentiers,
Fet Renart qui ne fu pas yvres,
S'eles valoient .VC. livres. »
A tant li a Renart donnees
A bele chiere les oublees.
Mout furent bones a Primaut :
« Renart, fait il, se Diex te saut,
Ou les preïs en as tu mes ?
— Nenil, fet Renart, mes ci pres
Les pris ge dedenz .I. moustier.
— Mout par sont bones a mengier,
Fet Primaut, se plus en avoie,
Mout volentiers en mengeroie,
Foi que doi a l'ame mon pere,
Que je sent la fain trop amere
Qui me destraint : par saint Germain,
Ne menjai hui ne char ne pain,
Ne poisson ne autre vitaille ;
Peor ai le cuer ne me faille.
— Tout ce, dist Renart, n'a mestier.
Vien, si iron a .I. moustier
Ou il en a encor assez,
Tant que tu soies respassez
De la fain qui si mal te trace,
Tu en avras, par saint Romacle.
Tele viande huimés avras,
A ta volenté en prendras.
— Renart, fet il, gari m'avez,
Por Dieu, se tant fere pouez
Que je peusse ma pance emplir,
Encor le vos porré merir
Tele ore que besoing avroiz.
— Par mon chief, et vos en avroiz,
Fet Renart, se me volez croire,
Tout mau gré le nes au provoire.
Le moustier si est ici pres,
Alez avant, g'irai aprés. »
A tant se metent a la voie
Renart et Primaut a grant joie.
Bien ont le droit chemin tenu
Tant qu'il sont au mostier venu,
Dont li prestre fu chapelains,
Dont la boiste chaï des mains ;
Quant Primaut le vit, si fu liez.
Souz le soil as mains et as piez
Font fosse desoz .I. degré,
Tot maintenant sont enz entré.
A grant plenté i ont trovees
Oublees bien envelopees
Dedenz une blanche touaille.
Primaut qui durement baaille
Por la fain qui si le destraint,
La touaille prant, ses ataint,
Si les ot plus tost desnoees
Que l'en eüst ses mains tornees ;
La boiste en a bien delivré.
« Renart, fet il, bien as ouvré
Que tu m'as ma volenté fete,
Mes cist mengiers mout me deshaite,
Car quant je plus en mengeroie,
Et ge voir grenor fain aroie.
Mes je voi une huche la,
Espoir aucune chose i a
Qui bone seroit a mengier.
Alons la huche despecier,
Si saron que il a dedenz.
Ce seroit savoir, par mes denz.
— Alons, fet Renart, de par Dé,
Et si n'i ait plus demoré
Que je l'otroi bien et greant. »
Et lors en vont tot maintenant,
Si sont a la huche venu.
Primaut qui plus vezïez fu,
Prist la huche a quelque painne,
En a brisiee la moraine.
La huche ovrirent mout trestost,
Dedenz ot li prestres repost
Pain et vin et char et poisson.
« Renart, dist Primaut, or avon
Assez a mengier, Dieu merci.
Or estent la touaille ci
Que tu voiz desus cel autel,
Et si aporte ça del sel,
Si mengeron de ceste char.
Ne tieng pas celui a eschar
Qui ici mucie l'avoit.
Or menjons, que Diex nos avoit
Tout estrïé, ce est bien fet. »
Primaut a de la huche tret
Le pain, le vin et la char terre,
Et andui s'asient a terre,
Si ont andui mengié ensemble
Pain et vin et char, ce me semble,
A grant plenté et a foison.
Se il fussent en lor meson,
N'eüssent il pas grenor joie.
Renart dist souef qu'en ne l'oie :
« Primaut, mout es ore haitiez.
Mes se Diex ait de moi pitiez,
Ge metré engin et entente.
Primaut, fet il, mout m'atalente
Que si bien estes conreez.
Versez du vin et si bevez,
Et n'aiez peor de nului,
Mout vos est bien avenu hui. »
Dist Primaut : « Sachiez sanz mentir,
Assez en bevrons par loisir,
Que assez en avon, ce croi,
Se estion encore troi,
A grant foison et a plenté. »
Tant burent a lor volenté
Qu'a Primaut le cervel bolut.
Renart qui mout bien l'aparçut
Li dist : « Compains, riens ne feson
Quant du vin assez ne bevon,
Car en bevez, sire Primaut,
Et si soiez joiant et baut.
— Si faz ge, dist il, par ma foi,
Et tu, Renart, verse, si boi.
— Si faz ge, dist Renart, assez.
Mes vos, biau doz amis, bevez,
Que trop vos voi de boire lent.
Bevez .I. poi plus durement,
De boire vos voi recreü. »
Dist Primaut : « Je boif plus que tu.
— Non fez, dist Renart, par ma foi,
J'en ai bien beü plus que toi
Qui vaut la monte d'un fer d'asne.
Mes tien le henap, si di : “have”.
— Compaingnon, je te di : “guersai”.
— Par foi, dist Renart, je l'otrai.
Or verron qui ert recreüz,
Et par qui ert plus tost beüz
Le vin et le henap vuidiez.
— Renart, fait il, vos me cuidiez
De vin mater, mes non ferez.
Or verrai conment vos bevrez.
Vidiez le henap que tenez,
Puis l'emplez, si le me rendez,
Ja n'en iré a vos faillant. »
Renart fet de boire semblant,
Tout le vin giete en son sain.
Cil qui n'a pas le cervel plain,
De rien nule ne s'aparçoit.
Renart le remple, et cil boit
A mout grant joie et a grant feste.
Li oil li luisent en la teste
Autresi com .I. vif charbon.
Noble cuide estre le lion,
Et Renart soit de sa mesnie.
Renart fet bele chiere et lie,
Et sovent a boivre li donne,
Por noient fust delez la tonne ;
Et Primaut bevoit durement.
Renart si li forre souvent
Autresi con s'il fust a feste.
Le vin est montez en la teste
A Primaut, tant en a beü.
« Renart, fet il, avez veü
Que Diex nos a amené ci,
Mout avon esté bien servi,
La merci Dieu, a cest souper.
Se nos fusons maior ou per,
Ne peüssons pas estre miex.
Or vos di ge bien par mes iex
Que je voil orendroit aler
A cest autel messe chanter,
Et je voi tot prest sor l'autel
Le vestement et le mesel.
Por ce i furent mis sanz doutance,
Et je me recort de m'enfance,
Apris a chanter et a lire,
Ja m'en orrez del plus bel dire. »
Quant Renart la parole oï,
Dedenz son cuer s'en esjoï,
Que asotez est vraiement.
Primaut avra son paiement
Si que il sera mout dolenz
Ançois qu'il isse de laienz.
« Tu porroies bien tel chant fere
Qui te torneroit a contrere.
Chanter ne doit nus, bien le sez,
Devant que il soit ordenez
Ou soit prestres ou chapelains,
Ou il soit coronez au mains.
— Foi que je doi saint Lienart,
Vos dites voir, sire Renart,
Fet Primaut qui ainz n'ot savoir,
Je cuit et croi vos dites voir.
Ja por ce n'ert li dez changiez,
Mes por Dieu, car me conseilliez
Qui me porroit corone faire.
Ne voil pas lessier cest afaire,
Ma parole m'estuet sauver,
Vespres m'estuet ici chanter,
Vegilles et messe sanz faille,
Tot ce feré ainz que m'en aille.
Sez tu qui coronne me face ? »
Dist Renart : « Se Diex bien me face,
Se je puis .I. raisoir trouver,
Je vos vodré bien coronner,
Et vos metré au col l'estole
Tot sanz le congié l'apostole.
Je meïsmes d'autorité
Vos don de chanter poesté.
Ja autre evesque n'i arez,
Maintenant coronnez serez,
Bien en puis estre vostre mestre,
Autresi fui je jadis prestre.
— Vos distes voir », ce dit Primaut,
Tot maintenant en estant saut,
Et Renart et Primaut aussi
Par le moustier s'en vont andui,
Si cerchent angles et fenestres.
Et Primaut qui volt estre prestres,
Si s'en va par laiens chantant,
Et par ces piliers apoiant.
Et Renart qui mout sot de frape,
Garde derrier l'autel saint Jasque,
Si a trovee une aumere
Si con nos trovons en l'estoire.
Sachiez, c'est verité aperte :
Maintenant l'a Renart overte,
S'a dedenz .I. rasoir trové
Qui mout estoit bien afilé,
Et .I. cisiax et .I. bacin
De laton bon et cler et fin.
Maintenant l'a saisi Renart,
Et Primaut dist : « Se Diex me gart,
Bien vos est, fet il, avenu :
Diex vos a hui cest jor veü,
Mout fet bien vostre volenté,
Car ostiex avon a plenté,
Cisiax bien trenchanz et bacin,
Et rasoier et bon et fin ;
Ne nos faut qu'eve solement. »
Et celui qui mout poi entent
A chose que Renart li die,
Coiz se tient, si ne respont mie.
Renart qui mout set de mal art
Si regarde de l'autre part,
Et a pris garde tot entor,
Si a veü desouz la tor
Les fonz trestoz sanz coverture,
Si s'en torna grant aleüre,
Et fet grant senblant d'omelie.
Dedenz a le bacin puisie
Au plus belement que il pot,
Si c'onques Primaut ne le sot.
Onques garde ne s'en donna,
A lui vint, si l'araisonna.
« Compains, dist il, entendez ça,
Je cuit que Diex vos aidera.
Ce nos est venuz en souait ;
Je cuit que granz vertuz i ait.
— Renart, par ce pouez savoir
Que Diex velt mon servise avoir,
Et il l'avra sanz plus d'afere.
Venez moi tost coronne fere.
— Par foi, dist Renart, volentiers,
Je voi bien qu'il en est mestiers. »
Lors s'est Primaut a terre asis,
Et Renart l'a entre mains pris,
L'eve sor la teste li rue.
Cil ne dist mot ne se remue,
Ainz se tient tot qoi et en pes,
Et dant Renart si l'avoit res
Que il n'i donoit pas .II. billes.
Coronne fet jusque as orilles,
Et quant l'ot fete, si li dist :
« Primaut, fet il, se Diex m'aït,
Tu me doiz savoir mout bon gré
De ce que je t'ai coronné.
— Si faz je, a la foi que doi.
Ai je coronne ? — Oïl, par foi,
Se ne m'en creez, tastez i.
— Mout volentiers, par saint Remi. »
Fet Primaut, trestot souavet
Tot maintenant la main i met.
La coronne a bien tastee,
Si la trouva et grant et lee,
De leus en leus entrepelee,
Lors a grant joie demenee,
Puis li a dit : « Renart, biau mestre,
Par mon chief, or sui je bon prestre.
Or ne voil je plus demorer
Que je n'aille messe chanter. »
Ja n'i avra plus atendu,
Et Renart li a respondu :
« Primaut, biax amis, non feras,
Les sains tot avant soneras,
Car on ne doit messe chanter
Devant c'on ait les sainz sonnez.
Sonez les, si ne vos soit grief.
— Vos avez bien dit, par mon chief,
Fet Primaut, je les sonneré,
Et puis aprés si chanteré. »
A tant en est venuz as sainz
Si grant oirre con il pot ainz,
Et les cordes corut saisir,
Les sains sonne de grant aïr
A glaz, a treble, a carenon.
Et Renart a pris son giron
Qui de rire ne se tenist,
Se toz ses parenz mors veïst,
Sa bouche en estoupe d'un pan,
Puis dist : « Amis, ahan, ahan,
Sachiez bien les cordes, sachiez.
— Si faz ge, dist il, ce sachiez,
Onques mes par nul ordené
Ne furent saint si bien sonné
Conme cil seront, se je puis. »
Et Renart respont : « Biax amis,
Tirez les .II. cordes ensemble,
Trop sonnent lentement, ce semble.
Cele eschielete par de la,
Et Diex, com tres bon son ele a !
Sachiez la corde, si orroiz.
— Par foi, dist Primaut, ce est droiz. »
Qui donc le veïst efforcier
Les cordes tirer et sachier,
Ne se peüst tenir de rire,
Ja soit ce que il oïst dire
Que ses peres fust en la biere.
Et Renart qui fet bele chierre,
Et tant fu sages et pensez,
Et de barat bien doctrinez,
Si li a dit : « Primaut, amis,
Je vos ai en grant painne mis.
Lessiez ester, car trop sonnez. »
Cil respont : « Quant vos le volez,
Il me vient mout bien a plaisir. »
A tant a fait li glaz fenir
Qui mout avoit fet longue lesse,
Et tot jors a l'autel s'eslesse
Au plus tost que il pot venir,
S'ala des vestemenz vestir
L'aube et l'amist tot sanz dangier,
Et Renart li courut aidier.
Mout fierement li aïda,
La sorceinte baillié li a,
Et puis le fanon et l'estole.
Renart rit de ce qu'il l'afole,
Tot belement dit qu'en ne l'oie :
« Primaut, encor avrez grant joie,
Quant on vos roillera le dos.
Deable vos ont fet tant os,
Miex vos venist peschier au truble. »
A tant Primaut prant la chasuble,
Tot maintenant l'a endossee.
La coronne ert grant et lee,
A aplaniee de sa main,
Et a l'autel vint tout de plain
Tot maintenant qu'il n'i ot el,
Et si a ouvert le mesel.
Le foilles a pris a torner.
Renart n'a soing de sejorner,
Qu'il avoit d'encontre peor,
Por ce n'ot cure de sejor.
Par la ou il estoit entrez
S'en est issuz tot adentez.
La fosse qui ert grant et lee
A tot maintenant estopee.
La terre avoit ariere mise.
Et Primaut remest en l'iglise
Tot revestu devant l'auter.
Son pense a mis a chanter,
Durement ulle et brait et crie.
Li prestres a la noise oïe,
Et si avoit les sainz oïz.
De son lit saut toz estordiz,
Si a une chandoile prise,
Au feu s'en vient, si l'a esprise,
Si escrie son clerc Gilain,
Sa fame et son chapelain,
Et si prent la clef du mostier,
Et a son col porte .I. levier.
La dame i porta une grouge,
Et li chapelains la coorge,
Et li clers a pris une mace,
Qui fu hardiz conme limace,
Et tuit sont de l'ostel issu,
Droit au mostier en sont venu.
Li prestres qui mout sot d'aguet,
Par .I. pertuis fist son aguet,
Si voit Primaut qui ulle et crie,
Et sachiez qu'il nel connut mie
Por la teste qu'il vit pelee,
Et la coronne grant et lee.
L'uis fet sovent clorre et ovrir,
Et si l'ot uller et glatir
Aussi conme se fust deable.
Ne cuidiez pas que ce soit fable,
Que si grant paor a eüe,
Tote l'en trouble la veüe,
S'est a terre pasmé chaü.
Et la dame l'a conneü,
Conmence a crïer et a brere,
Et li clerc ne se volt plus tere,
Par la vile s'en va criant,
Les vilains va toz esveillant.
« Or sus, fet il, or sus, or sus,
Armez vos, si n'atendez plus,
Fetes voz cors apareillier.
Deables sont en cel mostier
Qui nos ont mon seignor tué,
Devant l'uis l'ont il mort rué,
A poi ne sonmes tuit traï. »
Et li vilain qui l'ont oï,
De lor liz saillent, si s'atornent,
Et tot droit au mostier s'en tornent.
Qui donc veïst vilains saillir
Et droit a cel mostier venir,
Bien li membrast de grant aïe.
Li .I. endosse sa cuirie,
L'autre prant son chapel de fer
Que il semble venu d'enfer,
Trop avoit geü en fumiere.
Li autre prant sa forche fiere
Dont devoit espandre son fiens,
Et li autre mainne ses chiens,
L'autre tient espee en sa main.
Bien furent .IIIIC. vilain
Qui sont de mout tres male estrace.
Chascun porte baston ou mace,
Ou flael ou maçue ou hache,
Bien combatront a la limace.
Et cil qui estoit el mostier,
Il le vodront mal atirier,
Se il pouoit estre tenuz.
Et li prestres ert revenuz
De paumoison et relevez,
Vers eus en vint trestoz desvez,
Si lor escrie durement :
« Seignors, venez hastivement !
Deable nos ont aguetiez
Qui s'est mis en nostre moustier. »
Lors acorent li vilain tuit,
Et li prestres si ouvri l'uis,
Si entrent enz a une hie.
Et Primaut a la noise oïe
Et se merveille que puet estre.
Au pertuis vint, si ne s'areste,
Si l'a trové de terre plain.
Vers l'autel s'en revet a plain
Conme cil qui fu esgarez
Et qui fu mout tres mal menez,
Puis s'en vint en mi le moustier.
Le prestre tenoit .I. levier,
Et a .II. mains le feri si
Que par .I. poi ne l'abati.
Qant Primaut se senti feru,
Envers le provoire est coru
Tot hors du sens et esragiez.
Ja fust li provoires mengiez,
Mes li vilain trop li ennuient,
Que tuit ensemble si le huient,
Et li donnent des cox assez,
Tant que tout a le col qassez,
Et mout a eü de la honte.
Li .I. le fiert, l'autre le boute ;
Li .I. le fiert en la poitrine,
Et li autre desus l'eschine.
Bien voit que il est mal venuz,
A poi que il n'est retenuz.
Mes quant vit ne porroit durer,
Durement se prist a irer.
Lors vosist il bien el bois estre,
Si a choisi une fenestre
Bien haute .X. piez et demi.
Il s'escosse, si saut par mi.
Mout fu dolenz et corouciez
De ce que il est si bleciez,
Mes en soi de ce se conforte
Que il les vestemenz enporte.
Mes quant il fu hors, grant dol ot,
Fuiant s'en va plus que le trot
Envers le bois le col bessié,
Et li vilain tout eslessié
Aprés lui vont plus que le pas.
Mes il ne le veoient pas,
Car la nuit si estoit oscure,
Et il s'en vet grant aleüre.
N'estoit gueres aresteü,
En la forez s'en est venu.
Le provoire va menaçant
Qui ore l'aloit si batant,
Et dist que bien se vengera,
Que se il puet, ne li laira
Aignel ne brebiz, se il puet.
Einssi le dit que plus n'en puet,
Il le metra a povreté,
Mar l'a si malement frapé :
« A tot le mains, fet il, sanz faille
En ai je bone conmençaille
De lui fere anui et corroz.
J'enport ses vestemenz trestoz.
Se il velt demain chanter messe,
Praingne le chainse a la prestresse,
Ou sa chemise et aube en face,
Car se Diex bien encor me face
Ceste n'avra mes que je puisse.
Diex dont qu'encor tot sol le truisse,
Que il soit venuz as chans fors,
Honte li feroie del cors.
Foi que je doi Hersent ma fame,
Je li toudroie du cors l'ame,
Que il n'i leroit autre gage.
Et Renart qui Diex doint hontage,
Qui en son mostier me mena,
Puis s'en foui et me lessa
Quant il oï la gent venir,
Mes se jel puis as poins tenir,
Je le feré en mon Deu croire.
Ja ne m'estovra clamor fere
Devant dant Noble le lion
Por ce que m'a fait traïson,
Ainz en prandré tele venjance
Que l'en en parlera par France,
Ja mes nus n'en ert conchïez.
Bien deüsse estre chastïez,
Tant a fete honte a mon frere.
Mes foi que doi l'ame mon pere,
Je l'en feré le cuer douloir,
Se je le tieng en mon pouoir.
Sachiez quant il m'eschapera,
Ja mes nus hons n'engingnera. »
Einsi s'en aloit dementant,
Garde, voit Renart qui l'atent
Soz .I. chesne ou il gesoit,
Et grant duel par semblant fesoit.
Les eulz ot par devant moilliez.
Devant Primaut s'est eslessiez
Qui mout ert d'ire angoissos.
« Sire, fait il, bien veniez vos.
Conment venez vos si grant pas ?
— Renart, je ne vos salu pas,
Fet Primaut. — Ha, sire, por qoi ?
C'ai je forfet ? dites le moi.
— Par foi, por ce que me lesastes
Tot sol et si vos en alastes
Por ce qu'essir ne m'en peüsse,
S'en vos alast, tot mort i fusse.
Mout m'avez fet male barate,
Tout sol me covint a combatre.
Filz au putain, nain descreüz,
Maint autre avez vos deceüz
Par vostre enging, par vostre boule.
Mes foi que je doi a ma goule,
Se çou ne me fust por pechié,
J'en fusse ja si bien vengié,
Ja mes hon ne coroucissiez,
Ne honte ne li deïssiez. »
Quant Renart voit qu'il velt tencier,
Sa parole prent a gencier,
Et si fet de peor semblant,
Si li respondi en tremblant :
« Sire, fet il, por Deu merci,
Entre moi et vos sonmes ci
Tot sol a sol en cest repere.
Bien voi honte me pouez fere,
Mes foi que je doi m'espousee
Herme la franche, la loee,
Et Malebranche et Percehaie,
Je ne me recort pas que j'aie
Envers vos nule riens mesfet,
Par qoi vos me movez tel plet.
Et foi que doi sainte Marie,
Le pertuis n'estoupai je mie,
Mes li prestres qui vos oï
Si l'estoupa, car je le vi.
Onques por moi nel volt lessier,
Si li conmençai a huchier
Que por Dieu ne l'estoupast mie,
Et il me dist tel vilanie
Que se il me pouoit tenir,
Il me feroit son gieu puïr.
Et quant je vi que il s'armoit
Et que point ne m'aseüroit
Et qu'a vos ne pouoie aler,
Lors si m'en pris a devaler
Par ces destroiz les sauz menuz
Tant que au bois m'en sui venuz.
Onques n'i ot tenue resne,
Atendu vos ai soz cest chesne,
Tot plain d'ire et de mautalent,
Que bien pensoie voirement
Que li prestres vos feroit batre,
Et qu'a lui covendroit combatre,
Et tout endurer et soufrir :
Par el n'en pouïez partir.
Foi que je doi sainte Esperite,
La verité vos en ai dite,
Parole n'en dis jusque ci
Voire n'en fust, a Dieu l'afi.
Onc puis ne finai de plorer
Que je vos vi tant demorer.
Grant peor oi, se Diex me saut,
Que vos n'eüssiez fet .I. saut,
Et que ne fust si avenu
Qu'il vos eüssent retenu ;
Mes non ont pas, si con moi semble. »
Einsi s'escuse cil qui tremble
De peor que cil ne l'asaille,
Et Primaut li respont sanz faille
Qui grant pitié en a eü
Por ce que plorer l'a veü,
Et dist : « Renart, bien vos en croi.
Or ne soiez pas en esfroi
Et n'aiez de nului peür,
Mes soiez trestout asseür.
Je feré au prestre donmage,
Au mains en ai ge grant corage.
J'ai l'aube, la chasuble painte,
L'amist, le fanon, la sorçainte.
Quant il vodra messe chanter,
Autre li estuet enprunter,
Car foi que je doi saint Protés,
Il ne les avera ja mes
Ces vestemenz que ci veez.
— Par foi, sire se me creez,
Je vos diré que nos ferons,
Fet Renart, nos les porterons
Demain a matin a la foire,
Tot mau gré le nes au provoire,
Bien les vendrons, si con je croi.
— Renart, dist Primaut, je l'otroi.
Mes or escoute, ne t'anuit,
Reposon nos ci mes anuit,
Que grant mestier ai de repos.
Mout me delt la char et les os,
Por ce que ai esté tant batuz,
Et des coux que j'ai receüz ;
Si nos reposon ci aclin,
Et demain si levon matin
Tot droit einsi a l'ajornee,
Si con l'aube sera crevee,
Si en alon droit a la foire,
S'en voie trovon le provoire
Qui par achat les voille avoir.
Vendon les, si feron savoir,
Et debonnerement parton
Ice que nos deus en avron
Si que l'un soit vers l'autre quites.
— Par foi, dist Renart, mout bien dites. »
Entre Renart et dant Primaut
Jurent ensemble en un gaut
Jusqu'a tant que l'aube creva
Et que le souleil haut leva.
Lors se sont andui esveillié,
Si ont mout bien apareillié
Conme marcheanz lor fardel,
Et Primaut a pris .I. hardel
Et si l'a a son col pendu.
Andui s'en vont col estendu
A la foire, si font grant joie.
Si con il vindrent en mi voie,
Si voient venir .I. provoire
Qui estoit meüz a la foire
Por achater .I. vestement.
Mes il devoit priveement
Chiés .I. son compaignon aler,
Et avec lui devoit mengier
Priveement en sa meson,
Si fesoit porter .I. oison.
Renart l'avoit aparceü :
« Compains, fet il, bien est chaü :
Ci voi .I. provoire venir.
Se por fol le poons tenir
Qu'il achatast ces garnemenz,
Que je cuit et croi par mes denz
Que ce sera savoir del vendre.
Et il porte .I. oison tendre,
Son soit se le poons avoir,
Car l'en nos feroit pendre, espoir,
S'a la foire les portions ;
Si vos di bien que porrions
Escoter desi a la mort. »
Et dist Primaut : « Je m'i acort
Qu'il soient venduz orendroit. »
A tant vint li prestres tot droit
Son chemin et si les salue.
Son mantel sor s'espaule rue :
« Seignors, fet il, et Diex vos saut ! »
Renart lieve la teste en haut
Qui de l'oison fu convoitos :
« Sire, Diex beneïe vos,
Fet il, et vostre compaingnie ! »
Si lor a dit : « Quel vent vos guie ?
Dont estes vos, de quele terre ?
— Marcheanz somes d'Engleterre.
— Et quele part alez a foire ?
— Garnemenz portons a provoire
Si conme l'aube et l'amit,
Bele chasuble de samit,
Et fanon, estole et sorçaintes,
Dont nos vendons en sor en maintes
A ces chanoines de mostier.
Et se vos en avez mestier,
Grant marchié vos en ferion
Tel conme fere porrion.
— Et en avez vos nul ici ?
— Oïl, sire, la Dieu merci,
Uns garnemenz avons mout biaus
Qui sont lïez en noz fardiax. »
Fet li prestres : « Or soit veüz,
Que por el n'i sui je venuz.
Se voulez, je l'achateré. »
Fet Primaut : « Et je les vendré,
Se de l'avoir avez talent. »
Lors a mis son fardel avant,
Si a mostré le vestement,
Et li prestres li dist briément :
« Or me dites, se Diex vos saut,
— Longue parole riens ne vaut —
Por combien les porroie avoir.
— Volez le, dist Primaut, savoir ?
Je sui plus grant, si le diré,
Que ja de mot n'en mentiré,
Et si diré, ce cuit, reson.
Se vos m'en donnez cel oison,
Porter les porrïez touz quites.
— Par foi, dist li prestres, bien dites.
Bien m'i acort et ainsi aille. »
L'oison prant tost et si li baille.
Primaut le prent, si le soupoise,
Grant joie fet et mout s'envoise.
Sor son col le met, si s'en fuit,
Et Renart qant corre le vit ;
Bien en cuidoit avoir sa part,
Mes ja n'en avra que la hart.
Se Primaut peut, tot son sera,
Primaut prendra et partira.
Einsi s'en vont li dui ami
Qui par tens seront anemi
Mes qu'au partir soient venu.
Lor chemin ont tot droit tenu
Vers .I. bois qui d'eus estoit pres,
Primaut devant, Renart aprés.
N'ont cure d'acost de vilain.
Por fol tiennent le chapelain
Qui les aornemens enporte.
Renart s'en jeue et s'en deporte,
Et Primaut meïsmes s'en gabe.
Que vos feroie longue fable ?
Tant ont fet qu'el bois sont entré.
Ambedui se sont aresté
Desoz .I. chesne en .I. place.
Primaut qui fu de male estrace,
Prent l'oison, a terre l'a mis,
Si a Renart a raison mis :
« Compains, bien fumes deceü.
Bien en eüssions .II. eü,
Se les eüsson demandez.
Renart, fet il, or m'entendez,
Et l'en boute les chaz el feu,
Par la foi que je doi saint Leu,
Ja de cestui ne mengerez.
— Ha ! sire, ja ce ne ferez,
Que me jetez de compaingnie.
Ce seroit trop grant vilanie,
Et si seroit pechié et honte.
— Renart, fet Primaut, que ce monte ?
Ne m'alez pas ci sermonnant,
Et ne m'alez pas ramponant :
N'en ai cure par saint Martin.
Se volez mengier a matin,
Si alez en cel bois chacier
Ou vos vos alez porchacier
Aussi con vos soulïez fere. »
Renart voit qu'il n'en puet plus fere,
Ne a lui ne se veut combatre ;
Grant est, si le porroit bien batre.
N'a soing de jouer ne de rire,
Des eulz plore, du cuer soupire.
Sa lecherie le demainne,
De lui se part a mout grant painne,
Si li a dit : « Primaut, par foi,
Ne me portez pas bonne foi,
Foi que je doi mon filz Rovel,
C'est la compaingnie Tassel
Que vos me fetes voirement. »
Puis dist en bas tot coiement :
« A droit ai ge descovenue,
Trop vos ai loiauté tenue.
Deable m'ont fet si loial
Envers traïtor desloial.
Mes foi que je doi ceus d'Arraz,
S'engin ne me faut et baraz
Dont je sai plus que buef d'arer,
Je le vos feré comperer,
Filz au putain, lerres, traïtres.
Ce sont ore bones merites
Que j'avré de la compaingnie
Que vos ai si loial fornie. »
Renart s'en va tot sanz arest,
Et let Primaut en la forest
Qui l'oison tient entre ses piez.
Mout fet grant joie, mout est liez,
Mout se conforte et fet grant feste.
Bien li cuide tolir la teste,
Mes ne set pas c'a l'oil li pent :
Fox ne garde devant qu'il prant.
Ne cuide pas qu'en tot le monde,
Tant con il dure a la reonde,
Eüst nus hons qui li tolsist.
Lore le prist a asaillir,
Mengier le cuide maintenant.
Estes vos le voltor volant,
Seignor Mouflart qui queroit proie,
Choisi Primaut en mi sa voie
Qui tient l'oison entre ses piez,
Si conme il vint eslessiez.
Las de voler et maz de fain,
Et si avoit tot le cuer vain,
Giete la pate, si le hape.
Primaut tire, si li eschape
La proie et le voltor ensemble.
Li lechierres fremist et tremble,
Quant son oison en voit porter.
N'est riens qui le puist conforter.
Aprés va regardant en haut,
Mes ce nule riens ne li vaut,
Que ja nul bien ne li fera.
Sire Mouflart le mengera
Qui en avoit mout grant mestier ;
Ne volt fere autre mestier.
Por mengier s'asist sor .I. chesne.
Et Primaut vers lui se desresne,
Et si l'avoit a raison mis :
« Sire Mouflart, il m'est avis,
Par Dieu, ce est grant desreson,
Et avez fet grant mesprison,
Qui m'avez ma proie tolete.
Je ne la vos eüsse fete
Por .C. livres, se Diex me saut.
Mes or fetes ça jus .I. saut,
Et si soiomes bon ami,
Et si partons l'oe par mi,
Si en ait chascun la moitié.
Por Dieu aiez de moi pitié,
Que la fain durement me bote.
— Primaut, fait Mouflart, riens ne monte ;
Onques ore ne vos en chaille.
Cist est miens a la conmençaille,
Et li autre soient tuit vostre.
Je diré une patenostre :
Jesui ait de s'ame merci
De cil qui l'aporta ici,
Car il est et cras et ronez.
— Ha ! sire, et car m'en donnez,
Fet Primaut, au mains une quisse.
— Ja Dieu ne place que je puisse
Voler de ça jus la a val.
Se ja vos fet ne bien ne mal,
Fet Moflart, en lieu que je sache,
De ce n'avrez pas grant donmage,
Que des autres avrez assez.
Mes je estoie trop lassez
De voler et matez de fain,
Que je ne finai des hui main.
Fox seroie par saint Germain,
Se ce que je tieng en ma main
Metoie deriere mon dos.
La char mengeré, mes les os
Avrez qui sont et cras et tendre.
Vos les avrez ses volez prandre,
Je les vos geteré la jus. »
Primaut voit que il n'i a plus,
Et que il tient tout a vanvole
Certes son dit et sa parole.
Il s'est desoz l'arbre couchiez.
Mout est dolent et corouciez
Qu'il a einsi Renart servi.
Mout l'amast miex avoir parti,
S'en eüst chascun la moitié ;
Mes il avoit tot covoitié,
Si voit or bien tout en apert
Que qui tot covoite tot pert.
Or lairon de Primaut le conte
A qui Moflart a fet tel honte,
Si vos diron de l'autre part
La contenance de Renart
Qui s'en va par mi ces sentiers.
Certes mout preïst volentiers
Chose que il peüst mengier,
S'il la pouist escobichier,
Et si aloit fort coloiant.
Mes il n'i a trouvé noient,
Si en est forment corociez.
Par .I. sentier s'est adreciez
Tout droit au chemin de la foire
Ne set que dire ne que fere.
Illeques, ce dist, atendra
Savoir se aucun hons vendra
Dont peüst avoir a mengier,
Car il en aroit grant mestier.
De toutes parz va agaitant,
Et quant il ot agaitié tant,
Vit charretiers par aventure
Qui venoient grant aleüre.
De poisson chargies estoient
Que il a la foire menoient,
Si conme harenz et plaïz.
Renart ne fu pas esbahiz,
Certes, quant il les voit venir.
Du chemin ne se volt foïr,
Ainz se porpense qu'il avra.
Ja li marcheant nel savra.
Lors se muce par ces seüz,
Qu'il ne volt pas estre veüz.
El chemin se met de travers,
Si s'estoit couchiez a envers,
Et prant les dens a rechinier
Por plus tost la gent enginier.
Si a son balevre retret,
Les eulz clot et la lange tret,
En l'ardille s'est tooilliez
Tant que il estoit toz soilliez.
A merveille resemble mort,
Et cil viennent a grant esfort
Qui le poisson vendre menoient.
Devant eus gardent et si voient
Renart le nain tout estendu,
Et cil qui primes l'a veü :
« Esta, fet il, Renart voi ça.
Je cuit qu'il nos aquitera
Sa pel enquenuit nostre escot.
Ele est bone a metre en sorcot,
Si vos en donré volentiers
.III. sols ou .IIII. de deniers.
— Par foi, dist l'autre, ce est voir.
Je cuit que ce sera savoir.
Vez con a blanche la gorgete,
Or le metez en la charrete,
Car ele n'est pas trop chargie,
Mout bien souferra la hachie.
— Par foi, compains, bien avez dit.
Or le charge, se Diex t'aït,
Nos osterons sempres la pel
A la pointe de mon coutel,
Quant nos seromes herbergié. »
Et li charretier l'a chargié,
Si l'a covert d'une banastre,
Et tantost se mist a la frape.
Et si i avoit .I. panier
Ou il avoit bien .II. millier
De harens fres : a bone estraine
Mengié en a une dozaine
Tant que tot ot le ventre plain.
N'i a marcheant ne vilain
Qui s'en soit point aparceüz.
Et quant Renart fu bien peüz,
Si se conmence a porpenser
Conment il porra eschaper.
Mes ainz se pense qu'il fera
Et conment il se vengera
De Primaut qui l'ot enginié.
.I. harenc fres a empoingnié
Que il en portera, ce dit.
Lors n'i atent plus de respit,
Il joint les piez et fet .I. saut,
Au charretier dist : « Diex te saut !
Bien puis huimés tenir ma voie,
Que j'é fet ce que je queroie.
De fain estoie sormenez,
Et bien me sui desjeünez
De voz harenz a bone estraine,
Mengié en ai une douzaine,
Bien sai qu'il sont de grant bonté,
Bien valent ce qu'il m'ont costé.
Je vos lez tot le remanant,
Si m'en vois, a Dieu vos conmant
Qui m'a arrivé a cest port.
.I. harenc solement enport,
Ne plus ne mains, bien le sachiez. »
Lors s'en va Renart eslessiez,
N'a plus cure de leur acost.
Et cil qui avoir leur escot
Cuiderent, quant ce ont oï,
Esperdu sont et esbahi.
Bien voient que sont deceü,
Et quant se sont aparceü,
Tuit ensemble le vont huiant.
Et celui qui s'en va fuiant,
N'avoit de lor parole cure,
Vet s'en le trot et l'ambleüre
Par valees et par montaingnes
Et puis par bois et puis par plaingnes,
Tant que il est venuz au leu
Ou il lessa Primaut le leu.
Quant Primaut l'a veü venir,
De plorer ne se pot tenir
Por ce que forfet li avoit,
Car il pensoit bien et savoit
Que il en estoit corouciez.
Lors s'est en son estant dreciez,
Et est encontre lui alez,
Et quant il furent lez a lez,
Si l'a salué en tremblant.
Et Renart li a fait semblant
Que ne l'ait oï ne veü.
Primaut se tient por deceü
Quant voit que ne li velt mot dire :
« Ha ! fet se il, biau tres doz sire,
Responez moi se vos volez ;
Ne soiez pas si adolez
Por rien que je vos aie fet.
Mes se je vos ai rien forfet,
Je sui tot prest de l'amender
Si con le vodrez demander.
Ja n'en iré encontre vos.
— Par Dieu, ce dist Renart li rous,
Primaut, que ne me gabez mie,
Se vos avez par glotonnie
Tot par vos mengié vostre oison,
Ne m'en dites pas desraison,
Car ce ne seroit pas savoir.
N'en croistrïez pas vostre avoir
Ne vostre los ne vostre pris,
Se vos avez vers moi mespris.
Bien sai que vos l'amenderez
Toutes les eures que vodrez,
Et il en sera tans et leus.
— Sire, ce dist Primaut li leus,
Se Diex me gart, je m'en recort
Que fet vos ai anui et tort,
Bien en doi estre ledengiez.
Mes bien avez esté vengiez,
Car si con mengier le vouloie,
Moflart qui aloit querant proie
Garda, si le me vit tenir,
Vers moi conmença a venir,
Giete la pate, sel hapa.
Voirs est que l'oison m'eschapa.
Lors soi je bien et puis savoir :
Li vilain dit reson et droit
Qui dit qu'entre bouche et quillier
Avient sovent grant encombrier.
De ce ne me donnoie garde,
Et li voltor point ne se tarde,
Sor .I. chesne est avolez.
J'alai aprés touz aroutez,
Si le proié par amistié
Que il m'en donnast la moistié.
Il dist que mon françois gastoie,
Et que ja mes n'en mengeroie
Par haïne ne par amor.
Onques, se Diex me doint henor,
Por proier ne por sermonner
Ne m'en volt .I. petit donner.
Einsi en ai esté trichiez,
S'en sui dolent et corouciez
Quant je onques vers vos mespris,
Si en sui dolens et pensis.
Ne sui pas sages con vos estes.
S'un fox a ses folies faites,
Aprés si en vient il a chief.
Por Dieu, sire, ne vos soit grief,
Et si en fesomes l'acorde,
De pecheor misericorde,
En vostre merci me metrai.
— Par foi, dist Renart, je l'otroi.
Tort me feïstes voirement,
Si le vos pardoing bonement,
Puis que vos en metez sor moi,
Je en voudré avoir la foi.
Bone loiauté me tendroiz
D'ore en avant, et il est droiz,
Et vos avrez la moie aussi. »
Dist Primaut : « Je l'otroi issi. »
N'i ot plus parlé ne tencié,
Ainz se sont entrefiancié,
Mes se Renart puet voirement,
La foi faudra prochainement.
Quant li dui baron ont pes fete,
Primaut qui de fain se deshete
Garde, si a choisi et voit
Le harenc que Renart tenoit :
« Compains, par le cors saint Germain,
Qu'est ce que tu tiens en ta main ?
— C'est .I. harenc, ce dist Renart,
Mengié en ai, se Diex me gart,
A grant plenté et a foison,
Car je trovai .I. charreton
Qu'en portoit une charretee
Dont j'ai bien ma pance forree.
Mengié en ai a grant plenté,
Certes, tout a ma volenté.
— Biax compains, car le me donez,
Fet Primaut, foi que me devez,
Que je ne mengai des hier main,
Si sui tout deshaitié de fain. »
Renart .I. poi se pourpensa,
Dist que volentiers li donra :
« Vos l'avrez, fet il, volentiers,
Ja ne seré si pautonniers. »
A tant li tendi le harenc ;
Primaut le prist et dist : « Ahenc,
Bien puisses tu estre venuz !
Mout m'en est or bien avenuz,
Que je me moroie de fain.
Ne je ne mengai des ier main,
Je le vos di tot sanz gaboie.
Cestui mengeré toute voie,
Si serai plus asouagié
De la fain dont je sui chargié. »
Lors l'a maintenant devoré,
Puis a Renart araisonné :
« Renart, fet il, enseingne moi,
Por Dieu et por l'ame de toi,
Conment tu ces harens eüs
— Sanz engin avoir nes peüs —
Que se je encore en avoie,
Mout volentiers en mengeroie. »
Dist Renart : « Sachiez sanz mentir,
Quant vi la charrete venir,
Por ce que trop grant fain avoie,
Je me couchié en mi la voie,
Si tenoie la teste en tort
Aussi conme se fusse mort.
Si tost conme li charretier
Me virent gesir el sentier,
Si cuiderent a escïent
Que je fusse mort vraiement.
Il me pristrent, il n'i ot el,
Que mout desirroient ma pel,
Si me jetent el charretil.
Et je le fis si conme cil
Qui estoit et preuz et legiers,
Si m'en ving tantost as peniers,
Si menjai tant conme je poi,
Et quant assez mengié en oi,
Si sailli sus atout cestui
Que je vos ai aporté ci.
Et se tu en veus plus avoir,
Va aprés, si feras savoir,
Et si t'apareille autresi.
Je cuit et croi par saint Remi
Que il feront autel de toi.
— Par foi, dist Primaut, je l'otroi.
Je vos afi que ge i vois,
Mes atendez moi en cest bois,
Et ge irai endementiers.
— Par foi, dist Renart, volentiers. »
A tant s'en est alé Primaut
Le trot, l'ambleüre, le saut
Et le pas que point n'i delaie.
La charrete vit en la voie
Qui ert ja de la foire pres,
Tote plainne de harens fres.
Et quant la vit, s'en fu mout liez,
En mi la voie s'est couchiez,
Trestout estendu la se tint
Tant que le charretier i vint.
Et quant veü l'a, si s'escrie :
« Ha, ha ! le leu, aïe, aïe,
Seignors, pensez tost de venir,
Ja le porrons as poins tenir.
Il nos cuide enginier, ce croi,
Autresi con Renart, par foi.
Ore venez a grant esfort,
Si saron se Primaut est mort. »
Et lors viengnent a grant frapier
Trestuit li autre charretier.
Li marcheant qui erent loing
Cuidierent que ce fust besoing,
Quant il les oïrent crïer.
A tant se pranent a haster,
Et vindrent a eus les granz sauz.
Mes onques ne se mut Primaut,
Si se sont sor lui enbatu
La ou gisoit tout estendu.
« Il est mors, fet li .I. — Non est.
— Par la cervele Dieu, si est.
— Fox, fet li autres, il se faint. »
Adonc l'a del baston empaint
Durement, mes il ne se mut.
.I. charretier i acourut
Atot .I. levier en ses mains,
Si l'a feru par mi les rains
Si grant coup qu'a poi ne l'a mort,
Et Primaut le sent, si gient fort
Mes onques ne se remua.
.I. des marcheanz l'esgarda,
Qui l'avoit veü soupirer,
Lors prist s'espee a tirer
Du fuerre, si l'en volt ferir.
Et quant Primaut le vit venir,
Si joint les piez et torne en fuie,
Et chascun en aprés le huie.
Mout est iriez, mout est dolenz,
Bien est batuz por les harenz
Dont il cuida avoir sa part.
Ne fina, si vint a Renart
Qui se gisoit desoz .I. chesne.
Devant lui vient et si l'aresne :
« Renart, fet il, bien sui traïz,
A poi que n'ai esté honniz.
Li charretier m'ont asailli.
— Conment, Primaut, as tu failli ?
N'as tu pas des harens mengié ?
— A poi n'ai esté mahaingnié,
Li charretier m'ont mal mené.
Onques mes hons de mere né
N'avint sifaite aventure.
Trop m'ont batu a desmesure.
Mal dahez ait li charreton !
N'ont pas esté chier li baston :
A poi que n'ai esté tuez.
Se ne me fusse remuez,
Bien sai ne fusse mes en painne
De ma pel porter de semainne,
Car .I. marcheant tret s'espee
Qui la m'eüst el cors boutee.
Ja ne se fust aresteüz,
Se je ne me fusse meüz.
Mes issi tost con je le vi,
Je sailli sus, si m'en foui
Au plus tost que poi durement.
Il m'ont atorné malement,
Il m'ont tot depiquié le dos.
Tant me delt la char et les os,
S'ainsi me tient par saint Germain,
Ja mes nul jor ne serai sain.
— Compains, dist Renart, vos que chaille ?
Vilain sont deable sanz faille,
Voir de vilain n'est il nul conte,
Car l'en n'en puet conter bon conte.
Vilain si est sanz amistié,
Vilain si n'a d'orne pitié.
Mout cuit que vos estes bleciez,
Mais quant vos estes repairiez,
Vos en devez Dieu aourer.
Car vos venez ci reposer
.I. petit, et puis en irons
Savoir se trover porrions
Chose que peüssiez mengier,
Bien sai que en avez mestier.
— Renart, ce dist Primaut, bien dis.
Issi m'aït sainz Esperis,
Il me fust ore bien mestier
De reposer et de mengier. »
Lors s'est assis joste Renart
Tot souef a senestre part.
Mout se demente et mout se plaint,
Que la fain forment le destraint,
Et si a esté mout batuz
La ou il se fu enbatuz
Devant la voie as charretons.
Et dant Renart qui deus boutons
Ne donroit pas en son afere,
Se couche .I. petit au derriere,
Si met son groing entre ses piez
Con cil qui bien est aaisiez,
Car il avoit assez mengié.
.I. petitet a someillié
Tant que il fu pres de la nuit.
Ne cuidiez pas que il anuit
A Primaut qui lez lui estoit,
Qui la fain forment demenoit.
Quant Renart ot dormi assez,
Et Primaut qui estoit lassez,
Le boute et il est esveilliez,
Et Renart s'est mout merveilliez
Quant se vit de la nuit si pres.
Cil qui fu de la fain engrés,
Et qui malement le tormente,
Trestot maintenant li demande :
« Renart, fet il, car me conseille
Par quel engin, par quel merveille,
Ge peüsse avoir a mengier,
Car mout en ai voir grant mestier. »
Renart conmence a porpenser
Conment porra vers lui tenser,
Lors li a dit : « Foi que vos doi,
Vos en avrez par tans, ce croi,
A grant plenté et a foison,
Que ci pres a une meson
A .I. vilain la de delez,
Qui a .IIII. bacons salez,
Et je sai bien, par saint Simon,
Par quel endroit i enterron,
Si en avrez en moie foi,
Se vos volez venir o moi. »
Dist Primaut : « La vostre merci,
Or vos levez donques de ci,
Certes, car rien tant ne desir
Conme je puïsse venir.
A cel ostel, si con je pens,
Je n'i cuit ja venir a tens,
Ne que j'aie ma pance emplie.
— Si ferez par sainte Marie,
Fet Renart, se me volez croire,
Or venez aprés moi grant erre. »
Renart maintenant si se lieve,
Et sachiez que pas ne li grieve
De Primaut qui si est destroit,
Et li chaitis ne s'aparçoit,
Ançois le sieut grant aleüre.
Vers la meson vont l'ambleüre,
Bien ont le droit chemin tenu
Tant qu'a la meson sont venu.
Renart qui savoit touz les estres,
Regarde par unes fenestres
Se eles estoient fremees,
Mes il les voit toutes barrees,
Et li huis devant clos estoient,
Et cil de laiens se dormoient
Et trestote voir la mesnie.
Renart qui volt fere haschie
Sofrir a dant Primaut le leu,
Si s'apensa lores d'un jeu
Que l'autre jor avoit veü
— Bien l'ot visité et veü —
Qu'en la meson ot .I. pertuis
Qui estoit droit deriere l'uis
Du cortil ; sele part s'en vet.
Primaut le sieut a grant esploit
Tant qu'il ont le pertuis trové
Meintenant sont dedens entré,
Et le pertuis petit estoit,
Et Primaut qui de fain moroit,
Si i entra a grant destrece.
Et Renart au lardier s'adrece
Qui bien sot le lieu et la place,
Et dant Primaut le sieut par trace,
Tant qu'il sont as bacons venuz.
« Primaut, or t'est bien avenuz,
Fet Renart, que mengier pouez
Tant que vos soiez saoulez.
Vez ci ce que vos ai pramis,
Or del mengier, biax doz amis. »
Cil qui estoit de fain destroiz
A une part s'estoit retroiz,
Si a mengié mout durement.
« Ha, ha ! fet Renart, voirement,
Primaut, vos me servez d'eschar,
Se ne menjus de ceste char,
Dont sui je fox par saint Simon.
Bien puis mengier aprés poisson,
Puis que je sui venuz el leu,
Et que je en ai tans et lieu. »
Lors ne se volt plus atargier,
Del bacon conmence a mengier.
Primaut menjue d'une part,
Et de l'autre sire Renart
Qui savoit assez plus d'engin
Que Primaut le frere Ysengrin.
Durement menjuent et tost ;
Que il estoient en repost
Et du vilain avoient doute.
Renart si oreille et escoute ;
A escouter fu ententis,
Qu'il ne volt pas estre sorpris,
Se par aventure avenist
Que li ort vilain s'esperist.
Primaut menjue sanz dangier,
A riens n'entent fors a mengier.
Il a tant mengié del bacon
Que il est plus gros qu'il n'est lonc.
« Renart, fet il, quant vos vodroiz,
Fors de ceanz si nos metroiz ;
Que tant ai mengié, plus ne puis. »
Lors s'en vont droit vers le pertuis,
Et Renart si s'est lanciez hors,
Et dant Primaut si fu tant gros
Qu'il ne pot le pertuis outrer,
Et lors se prist a dementer
Quant il voit qu'il n'en puet issir.
« Ha ! Diex, que porré devenir,
Fet se il, et que porré fere ? »
Renart li dist : « Q'as tu, biau frere ?
— Que j'ai ? fet il, par saint Richier,
Tout outre ne me puis fichier.
— Fichier ? fet Renart, tu te menz.
— Et non faz, fet il, par mes denz,
Je n'en puis issir, jel te di.
— Or boute ta teste par ci,
Fet dant Renart, por essaier
Se tu ici la puez fichier,
Ne bouter en nule maniere. »
La passion au cuer le fiere !
Plus le haoit que nule rien.
Il nel disoit pas por son bien,
Ainz le disoit, se Diex me saut,
Por fere li .I. mauvés saut.
Primaut n'i entendi nul mal,
Adonques s'abessa a val,
Et el pertuis sa teste mist.
Renart as oreilles le prist,
Si sache durement et tire,
A poi le cuir ne li descire.
Il sache em bas et puis en haut,
Et puis desoz, mes ne li vaut
Rien, que il ne set tant tirer
Que d'iluec le peüst oster.
« Renart, fet Primaut, sache fort.
Se je remaing, c'est sanz confort,
Car je vos di sanz decevoir,
Se li vilains pouoit savoir
Que je fusse ci enserré,
Je cuit j'aroie trop alé,
Ja envers li rescous n'aroie. »
Et dist Renart : « Or ne t'esmoie !
Je te di, se je onques puis,
Tu t'en istras par cest pertuis. »
A itant d'ilec se depart,
Et va el bois fere une hart
Qu'il li volt metre entor la teste.
Quant il l'ot bien torte et bien fete,
Si est arriere repairiez
Conme cil qu'est joianz et liez,
Qu'a Primaut voit si mal avoir.
Et bien set de fi et de voir
Que ançois qu'il en issi fors,
Sera il corouciez del cors.
Lors li a la hart el col mise.
« Primaut, fait il, en nule guise,
Sachiez, ne vos leroie ci.
— Sire, dist il, vostre merci,
Or tost, por Dieu, et si sachiez.
Gardez morir ne m'i lessiez.
— Non feré, fet il, par ma foi. »
Del pié s'apuie a la paroi,
Si sache tant con il plus puet,
Et Primaut del pertuis ne muet,
Ainz le semont de bien tirer.
Et Renart prent a soupirer
Et a gembre mout durement,
Mes ne li vaut neïs noient ;
Que por riens que il puisse fere
Ne le puet hors del pertuis trere,
Et de sachier ne se recroit.
« Diex, dist Renart, ice que doit ?
Saint Esperiz, et que feron ?
Leré je ci mon compaignon ?
Nenil, que je puisse sanz dote. »
Lors ra conmencie sa rote
Et de tirer et de sachier
Et de tordre et de soufachier,
Que du col jusque au haterel
Li a reborsee la pel,
Et la char qui dure estoit.
Primaut si a geté .I. brait,
Que bien sent que il est bleciez.
Et li vilain s'est esveilliez,
Si est sailliz hors de son lit.
Primaut avra ja male nuit,
Se li vilains le puet tenir.
Quant il voit le vilain venir,
Adonques ot peor de soi :
« Ha ! Renart, fet il, lesse moi,
Que je ne voil ci plus atendre,
Vers le vilain m'estuet desfendre
Ou il m'aroit ja mahaingnié.
Renart l'oï, si l'a lessié,
Qui n'en a pas le cuer dolent,
D'ilec se part, plus n'i atent.
Ne li chaut conment il aviengne,
Mes que le vilain ne le tiengne.
Primaut remest en mauvés leu.
Li vilains est coruz au feu,
Si a esprise une chandoile
Et en sa main prist une astele
Et si est venuz a Primaut.
Et Primaut si a fait .I. saut
.I. petitet en loing de lui,
Et cil giete, sel consuï
Si que desus le dos l'ataint,
Et la chandoile si estaint.
Quant la chandoile fu estainte,
Primaut qui painne a eü mainte,
Est au vilain sore coruz.
Li vilain est au feu venuz
Por sa chandoile alumer.
Primaut, ou n'a que aïrer,
Le vit au feu bouteculant,
Si est vers lui venu errant.
Par la nache du cul l'a pris ;
Et cil a escrïer s'est pris :
« Aïde, aïde, bonne gent ! »
Et sa fame saut vistement
Et prant sa quenoille en sa main.
Et Primaut qui tient le vilain,
Qui ses denz en la char li boute,
Ne le crient gueres ne ne doute,
Ne se remue, ne se muet.
Et cele vient quant qu'ele puet,
A .II. mains hauce le baston,
Sel vet ferir sor le crepon.
Boute, sache, tire et empaint,
Et sachiez que pas ne se faint ;
Mes tout ice riens ne li vaut,
Car a Primaut gueres n'en chaut.
Por son ferir, por menacier,
Ne volt li vilains pas lessier,
Ainz le tient mout bel et mout gent.
« Suer, fet il, apele la gent,
Que je plus endurer ne puis. »
Cele s'en part, si ovre l'uis,
A haute voiz durement crie :
« Ha, bone gent, aïe, haïe !
Ceanz sont venu li maufé
Ja avront mon seignor tué. »
Quant Primaut choisi l'uis ouvert,
Qui le vilain fel et cuivert
Tenoit par les naches as denz,
Toutes i ot mises ses denz,
Et voit que bien s'en puet aler,
Lors let toute sa force ester,
Si sache que la piece enporte.
Fouiz s'en est par mi la porte,
La fame a sor le sueil boutee,
Si l'a en la boue tornee.
Vers la forez s'en va le cors,
Si a trouvé Renart le rous
Qui en la forez l'atendoit
Et durement se dementoit
Par traïson et par envie.
Neporquant sachiez que sa vie
N'ainme il gueres ne n'a chierre,
Et si li fesoit bele chiere,
Que ne velt que il s'aparçoive.
Et je voil que il en reçoive
Males soudees en la fin.
Et Primaut ne prist onques fin
Tant que il est a lui venu.
Et Renart qui l'avoit veü
Pensis et si descoloré,
Chierre fesoit d'onme adolé.
Primaut le prent a aresnier :
« Renart, dist il, vels tu mengier ?
— Mengier ? fet il, par le cuer Dé,
Tu as bien le vilain gabé.
Or me di par l'ame de toi
S'il t'a blecié. — Nenil, par foi,
Fet Primaut, ce saches de voir,
Et si puez bien de fi savoir
Que je li ai fet grant donmage.
J'ai une piece de sa nache
Que je t'ai ici aportee. »
Lors li a el giron boutee :
« Tenez, fet il, et si mengiez,
Char de vilain si est daintiez,
Ele vaut plus que je n'apel.
— Primaut, dist Renart, par ma pel,
Ne foi que je doi Malebranche,
Char de vilain noire ne blanche
Si n'est preuz en nule saison.
Ja, se Diex plet, n'en mengeron. »
Primaut forment se courouça
Et jure qu'il le comperra.
Il bati Renart durement
Sanz nul autre menacement.
Renart fu trestouz esbahiz,
Quant Primaut l'ot si envaïz,
Si li a dit trestot en haut :
« Vos avez tort, sire Primaut,
Sachiez se m'avïez ocis,
J'ai enfanz qui sont de grant pris,
Qui bien tost, se il le savoient,
L'ame du cors vos osteroient. »
Quant Primaut s'oï menacier,
Si n'ot en lui que coroucier.
Par la cheveçaille l'a pris
Conme cil qui est de grant pris,
Contre terre l'a trebuchié,
Sor le ventre li a marchié,
Durement li fole la pance.
Or est Renart en grant balance :
Mout a grant peor de morir.
Et Primaut conmence a ferir
Durement qui ne se faint mie.
Et Renart doucement li prie
Merci por Dieu et por son non ;
Si li doint Diex confession
Que onques riens ne li forfist.
A Primaut grant pitié en prist
Quant l'a oï merci crïer,
N'a talent de lui plus foler.
De ce qu'a fet mout se repent :
« Renart, fet il, a moi entent,
Tu m'as fet mout mal atorner.
Au vilain m'as fet mal mener. »
Renart li dist : « Par saint Simon,
Ce savra Noble le lion. »
Et Primaut dist isnelement :
« Tenez m'amende vistement. »
Renart ne volt autre riens nee.
« Ha ! Primaut, fet il, mout m'agree
Que l'acordance sera fete.
— Renart, fet Primaut, mout me hete
Qu'el sera faite demanois.
— Or en venez tost en cel bois,
Si m'en fetes .I. serement.
— Mout volentiers, se Diex m'ament,
Fet Primaut, et a bele chierre,
Que vostre amor ai je mout chierre, »
A tant se metent a la voie
Renart et Primaut a grant joie,
Tot gentement et tout en pes,
Primaut devant, Renart aprés.
Tant ont alé et tant venu
Qu'il sont a .I. piege venu
Que Renart i savoit devant.
A Primaut dist : « Venez avant,
Ici endroit gist .I. cors saint
Qui est el ciel avec les sains,
Bon martirs et bon confessors.
Ci illeques en gist le cors,
L'ame est en la Dieu compaingnie.
Il fu preudons de sainte vie,
Si a toz jors Diex honnoré,
De bon cuer servi et amé.
Hermites a esté lonc tans,
Ci fu mis quant fini son tans,
Ci gist et mout fet a amer.
Ici pouez sor sains jurer
Que par vos n'iere plus batu,
Mon ami serez et mon dru.
Se nel fetes, je n'en puis mes.
— Par la foi que doi sainte Agnés,
Ce dist Primaut, jel feré bien.
Ne vos estuet douter de rien,
Mes veraiement le sachiez. »
Dist Renart : « Dont vos abessiez,
Et vos agenoilliez ici. »
Puis a andeus ses piez flechi,
Et mist sor le piege sa main,
Et dist : « Si m'aït saint Germain
Et trestous les sains de cest mont
Et trestouz ceus qui ici sont,
Que ja mes jor de mon aé
A dant Renart mal ne feré,
N'a home qui soit de sa part,
Ainz ameré toz jors Renart. »
A tant s'est Primaut abessiez,
Sor le piege s'est apoiez
Tot souavet et belement.
Lever se voloit durement,
Le pié met sus, la clef destort
Si souef c'onques n'en sot mot,
Avoit pris par le pié Primaut.
Quant Renart l'a veü, si saut
D'autre part, et Primaut s'escrie :
« Sire Renart, aïe, aïe !
Aïdiez moi, saint Lienart,
— Tu es parjure, dist Renart,
Par qoi le cors saint te detient.
De toi aidier a moi que tient,
Quant Dieu en velt venjance prandre ?
Por toi aidier n'i voil main tendre.
Or remaing ci, qar je m'en vois.
N'ai plus cure de ton jenglois,
Je me sui bien de toi vengiez,
Diex le set que mout en sui liez. »
A tant s'en vet delivrement
Et let Primaut el tornoiant
Qui mout grant painne i soufri.
Le pié illeques li rompi,
Et dant Renart li forsenez
S'en est tot maintenant tornez,
Et si s'en est tornez ariere
En Malpertuis en sa tesniere.
En sa voie prist .I. oison
Qu'il trouva lez une meson
A .I. vilain ou il passoit,
Mout en est liez, grant joie en fet.
Encontre lui vint Hermeline
Qu'il ainme d'amor enterine,
Et grant joie en font si enfant
Qui mout en sont lié et joiant.
Renart a Hermeline conte
Con il a fet a Primaut honte,
Et qu'il fist a Tybert le chat
Sa qeue perdre par barat
En la huche ou humoit le let.
Cele s'en rit, grant joie en fet,
Avis li est tout a trouvé
Quant son mari a recovré.
Ce fu a .I. tens de pascor
Qu'Isengrin estoit a sejor,
Si pensoit mout a son afere,
Et li sovint d'un grant contraire
Que dant Renart li avoit fet ;
Si en fu en mout grant deshet,
Si en soupira mout forment
Por la honte dame Hersent,
Si en fu mout forment pensis,
Mout corouciez et mout marris.
Et en son cuer avoit grant duel
De sa fame : contre son voil
Li avoit dant Renart foutue,
Dont il a mout grant honte eüe ;
Si asembla de ses amis,
Et lor a a conseil requis
Qu'il l'aïdent a conseillier
Conment il se porra vengier.
Lors alerent au parlement
Et en dist chascun son talent.
Quant orent dit lor volenté,
En la fin se sont acordé
A ce qu'il s'en alast clamer
La ou porra le roi trover,
Et maint o lui dame Hersent.
A tant finent lor parlement,
Si s'en est chascun retornez.
Ysengrin s'est acheminez
Et erré tant qu'il vint a cort.
Or cuit que il tendra mout cort
Renart le rous, s'il puet tant fere
Qu'a jugement le puist atrere,
Car mout ert vezïez et sages
Et sot mout de divers langages,
Et li rois l'ot fet connoistable
De sa meson et de sa table.
Parvenu sont jusque au palés
La ou li rois tenoit ses plés.
La cort estoit grant et pleniere,
Bestes i ot de grant maniere,
Foibles et fors, granz et petites
Qui toutes sont au roi sougites.
Li rois sist en .I. faudestuet,
Itel con a tel home estuet.
Tot environ siet en coronne
Sa mesnie qui l'avironne ;
N'i a .I. sol qui noise face.
A tant es vos en mi la place
Dant Ysengrin, lui et s'amie,
Qui la clamor ont aramie.
Trestuit li autre font scilence,
Et mesire Ysengrin conmence
Devant le roi en soupirant :
« Rois, justice va enpirant,
Veritez est tornee a fable,
Nule parole n'est estable.
Vos feïstes le ban roial
Que ja mes jugement roial
N'osast nus fraindre ne brisier.
Renart ne vos velt tant prisier
C'onques tenist par contredist
Ne vostre ban ne vostre dit.
Renart est cil qui toz max seme,
Car il m'a honi de ma fame.
Renart ne doute mariage,
Ne loiauté ne comperage.
Pire est que je ne vos puis dire.
Ne cuidiez mie, rois, biau sire,
Que jel die por lui reter,
Ne por blasme sor lui jeter.
Rien que je die n'est mençonge,
Vez ci Hersent qui tot tesmoine. »
« Voire voir, sire, ce dist ele,
Des le jor que je fui pucele
M'ama Renart et porsuï,
Mes je li ai tot jors foui,
N'ains ne voil mon cuer apoier
A riens qu'il me seüst proier.
Et puis que je pris mon seignor,
Me refist il enchauz graingnor,
Mais je n'i voil onques entendre.
Ne ainz mes ne me pot sorprendre
Trusqu'a l'autrier en une fosse
Ou j'estoie auques crasse et grosse.
Serreement fui el pertuis,
Il s'en issi par .I. autre huis,
Par derier vint, si me honni
Tant con li giex li abeli.
Ce vit Ysengrin mes mariz
Qui dolent en est et mariz.
Je sui cele qui ai la honte. »
Quant ele ot parfiné son conte,
Ysengrin le ra entrepris :
« Voire voir, sire, je repris
Renart le rous a cest mesfet.
Que vos en semble ? A il mesfet
Bien ne reson en cest endroit ?
A vos m'en claim, fetes m'en droit
Par devant trestoz vos barons
De qanque reter le savrons.
Et si vos di tout sanz dangier
Que dant Renart ala tencier
A mes loviaux en la tesniere,
Et qu'il pissa sor la loviere,
Si les bati et chevela,
Et avoutres les apela,
Et dist que coux estoit lor pere,
Et qu'il avoit foutu lor mere.
Tout ce dist il, mes il menti.
N'onques por ce ne s'alenti
De ma grant honte porchacier.
L'autrier estoie alé chacier,
Hersent estoit o moi venue.
La fu ceste desconvenue
Que je vos ai ci acontee.
Je les sorpris a la montee,
Si le blamoi de cest afere,
Mes il m'en ofri droit a fere
.I. serement por lui desfendre
Tot la ou jel voudroie prendre.
Por ce me fetes jugement,
Et amendez si belement
Cest mesfet et ceste descorde
Q'autre musart ne s'i amorde. »
Isengrin a son claim finé,
Et le lion le chief cliné,
Si conmence .I. poi a sourire.
« Avez vos, fet il, plus que dire ?
— Sire, je non ; de tant me poise
C'onques en fu meüe noise,
Ne que j'en sui si vergondez. »
« Hersent, dist li rois, responnez
Qui vos estes ici clamee
Que dant Renart vos a amee.
Et vos, amastes le vos onques ?
— Je non, sire. — Or me dites donques,
Por qoi estïez donc si fole
Qu'en sa meson alïez sole,
Des que vos n'estïez s'amie ?
— Merci, sire, ce n'i a mie.
Se vos plet, miex dire pouez
Selonc le claim que vos oez,
Que je vos di, li connoistables,
Mesire, qui bien est estables,
Qui ensemble o moi la vint,
Ou ceste vergoingne m'avint.
— Ert il o vos ? — Ouil, sanz faille.
— Qui cuidast ce, que Diex i vaille,
Que il esforcier vos deüst
La ou vostre mari seüst ? »
Lors s'en est Ysengrin levez.
« Sire, fet il, vos ne devez,
Se vos plet, moi ne lui desfendre,
Ainz devez plainement entendre
A la clamor, que que nus die,
Tant c'on l'ament ou escondie ;
Que je vos di bien a fiance
Que cil qui vos a fait liance,
Que se Renart ert ci presenz,
Je mosteroie qu'a Hersenz
Jut il a force, que jel vi,
Par la foi que je vos plevi. »
Le lyon par sa grant franchise
Ne vost soufrir en nule guise
Que fust en sa cort mal menez
Qui d'amors fust achoisonnez.
Et s'il quidast que non feïst,
Sachiez, volentiers le guerpist
Envers Renart de sa querele
Dont mesire Ysengrin l'apele.
Et quant il voit qu'il velt tencier,
Si conmença a agencier,
Si li respondi mot a mot :
« Ce, fait il, que Renart l'amot
L'escuse auques de son pechié.
S'il par amors vos a trichié,
Certes, preuz est et afaitiez.
Et neporquant s'ert il traitiez
Par jugement et par raison
Selonc l'esgart de ma meson,
Bien en feré prendre conroi. »
Li chameus siet joste le roi,
Mout fu en la cort cher tenuz.
De Lombardie estoit venuz
Por aporter mon seignor Noble
Treü devers Costentinoble.
La pape li avoit tramis,
Ses legas ert et ses amis.
Mout fu sages et bon legistres.
« Mestre, fait li rois, s'ainz oïstes
En vostre terre tex complaintes
Con a ma cort a l'en fait maintes,
Bien vodrions de vos aprendre
Quel jugement en en doit rendre.
— Quare, mesire, me audite.
Nos trovons en decrez escrite
Legem expresse publicate
De matremoine violate.
Primes le doiz examinar,
Et s'il non se puisse espurgar,
Grever le puez si con te place,
Que mout a grant chose mesface.
Hec est en la moie sentence,
S'estar ne velt en la sentence,
Desi que parmaine conmune
Universe soue pecune,
De lapidar la corpe ou ardre
De l'aversier de la Renarde.
Et se vos siez bone rege,
Se ost qui destruie la lege
Et qui la vos esteut parar,
Il les doie fort comparar.
Mescere, par la corpe sainte,
Se lo jugement sioit fainte,
Et tu non soies bon seignor.
Fai droit jujar por ton henor
Par la sainte cruche de Dé.
Que tu ne soies bone ré,
Se reson ne droit ne vels far
Si con fist Julius Cesar,
Et en cause faches droit dir,
Se tu vels estre bone sir.
Videte bonne favelar,
Par la foi teue, tien toi car.
Se ne tiens car ta baronnie,
Rent toi por amender ta vie.
N'aies cure de roialtat.
Se tu ne juges par bontat,
Se tu ne gardes bien t'enor,
Tu non sies bone seignor.
Favelar, roi, quanque te place,
Plus ne te di ne plus n'en face. »
Quant li baron l'orent oï,
Tiex i a qui sont esjoï,
Et tiex qui en sont coroucié.
Li lyon a le chief drecié :
« Alez, fet il, vos qui ci estes,
Les plus vaillans, les graignors bestes,
Si jugiez de ceste clamor
Se cil qui est sorpris d'amor
Doit estre de ce encoupez
Que ses compains est acoupez. »
A ces paroles lievent sus,
Du tref roial s'en vont en sus
A une part por conseillier.
Plus en i ala d'un millier.
Dant Brichemers le cerf i va
Qui de mautalent s'aïra
Por Ysengrin qui est trichiez,
Et Bruns li ors s'est afichiez
Qu'il vodra mout Renart grever.
Avec els .II. ont fet lever
Baucent le sengler qui de droit
En nul sens guenchir ne vodroit,
Ensemble sont a parlement.
Li cers parla premierement
Qui s'est sor Baucent acordez :
« Seignors, fait il, ore escoutez.
Vos avez oï d'Ysengrin,
Nostre ami et nostre voisin,
Con il a Renart acusé.
Mes nos avons en cort usé,
Quant l'en se plaint de forfeture
Et l'en en velt avoir droiture,
Prover l'estuet par tierce main,
Que tiex porroit d'ui a demain
Fere clamor a son voloir
Dont autre se porroit doloir.
De sa fame vos rediron :
Celui a il en sa prison
Quant que il velt dire et taisir,
Tot li puet fere a son plaisir,
Et bien mentir a escïent.
Ne sont mie fuisicïent
Itel tesmoing a esprover,
Autre li covendra trover.
— Par Dieu, seignors, ce a dit Bruns,
Des jugeors sui ge li uns,
Puis que nos somes ci ensemble,
Je diré ce que il me semble.
Dant Ysengrin est connoistables
Et bien de la cort et creables.
Mes se il fust .I. bareteres,
Ou faus ou traïtres ou lerres,
Sa fame ne li peüst mie
Porter tesmoing ne garantie.
Mes Ysengrin est de tel non
Que s'il n'i avoit se lui non,
Si le porroit on tres bien croire.
— Par foi, sire, dist Baucent, voire.
Mes autre chose i a encore :
En vostre foi, car dites ore
Qui est li pires ne li mieudres.
Chascun se velt as bons acueudre.
Se vos dites que Ysengrins
Est li mieudres de ses voisins,
Renart li voudra contredire
Que il n'est mains loiax ne pire ;
Chascun si se tient a preudome.
Por ce vos di a la parsome,
Ce ne puet estre que vos dites,
Dont ne serïez vos pas quites.
Chascun porroit tel clamor fere,
Por sa fame a garant trere,
Et dire : “cent sols me devez”,
Dont maint home seroit grevez.
Ce n'ert pas fait la ou je soie.
Issuz estes fors de la voie.
A vos me tieng, dant Brichemer,
Il n'a home jusqu'a la mer
Qui en deïst plus sagement
Ne loiauté ne jugement.
— Seignors, ce dist Platiaus li dains,
D'autre chose est ore li clains,
Que mesire Ysengrin demande
Estroitement de sa viande
Que Renart prist en sa meson
A force par male raison,
Et qu'il pissa par mal respit
Sor ses enfanz en son despit,
Si les bati et chevela,
Et avoutres les apela ;
Et a ce afiert grant amende.
Se dant Renart ne li amende,
Et il s'em puet a tant estordre,
Encor s'i voudra il amordre. »
Et lors dist Bruns : « C'est veritez.
Honniz soit et deshennorez
Qui ja Renart consentira
Que .I. preudonme honnira
Et si li toudra son avoir,
Si n'en porra nul droit avoir,
Dont aroit il borse trovee.
Ce seroit folie provee,
Se li rois ses barons ne venge
Que Renart honist et laidenge.
Mes a tel morsel itel teche,
Chaz set bien quel barbes il leche.
Je ne cuit pas, sauve sa grace,
Que mesire s'onor i face,
Qui s'en aloit ore riant,
Et Ysengrin contraliant
Por .I. garçon, .I. losengier.
Diex me dont de son cors vengier !
Por Dieu, fait il, ne vos soit grief ;
Je vos feré .I. conte brief
Du traïtor felon encrime
Con il conchia moi meïsme.
Renart qui mout estoit haïz
Avoit dejoste .I. plaiseïz
Une riche vile espïee
Novelement edefïee.
Lez le bois avoit .I. manoir
Ou .I. vilain soloit manoir
Qui mout avoit cos et gelines.
Renart en fist tiex deceplines
Que bien en menja plus de .XXX.,
Toute i avoit mise s'entente.
Li vilain fait Renart guetier,
Ses chiens avoit fait afaitier.
El bois n'avoit sente ne triege
Ou il n'eüst coupel ou piege,
Ou trebuchet ou laz tendu,
Ou laz ou roisel estendu.
Renart greva qanque il pot,
Car a la vile aler ne sot.
Dont se porpensa li deables
Que g'iere grant et bien veables,
Et il ert petiz et menuz,
Si i seroie ainz retenuz.
Ou fust a bois ou fust a plain,
Plus tost meïst on en moi main ;
Ou que nos fusomes nos dui,
L'en tendroit ains a moi qu'a li,
Et ge miex i fusse atrapez,
Et il plus tost fust eschapez.
Il savoit bien que je aim miel
Plus que chose qui soit soz ciel.
A moi vint en esté ouen
Devant la feste saint Jehen.
“Ahi ! dist il, biau sire Brun,
“Quel vessel de miel je sai un !
“— Et ou est ? — Chiés Costant des Noes.
“— Porroie i ge metre les poes ?
“— Ouil, je l'ai tout espïé.”
Li blé estoient espïé.
Le postis trovames ouvert,
S'entrames enz par l'uis ouvert,
Lez une granche en .I. vergier.
La nos deümes herbergier
Et gesir trestout en repos
Desi au vespre entre les cos.
Cele nuit a l'aserisier,
Devion le vessel brisier,
Le miel mengier et retenir.
Mes li gloz ne se pot tenir,
Vit les gelines el paillier,
Si conmença a baaillier.
Il les asaut, eles crïerent.
Et li vilain qui laiens erent
Lievent la noise par la vile.
Tost en i ot plus de .II. mile,
Vers le cortil vindrent corant,
Et Renart durement huiant,
Plus de .XL. en une route.
Ne fu merveille se j'oi doute ;
Les granz galoz en sui tornez.
Renart se fu tost destornez
Qui sot les pas et les destroiz,
Sor moi torna toz li esfroiz.
Quant jel vi trere a une part :
“Conment, dis ge, sire Renart,
“Volez me vos lessier em place ?
“— Qui miex porra fere, si face,
“Biau sire Brun, or du troter,
“Que besoing fet viele troter.
“Fetes del miex que vos pouez,
“Se tranchans esperons n'avez
“Et bon cheval por tost aler.
“Cil vilain vos vodront saler.
“Or oez con il font grant noise.
“Se vostre peliçon trop poise,
“Ja n'en soiez desconfortez :
“Il vos sera par tans portez.
“G'irai avant en la cuisine,
“Si porteré ceste geline,
“Si la vos apareilleré,
“Dites quel saveur g'i feré.”
A tant li traïtre se lasse,
Si me gerpi en mi la place.
La noise ala si engrenant,
Li chien m'alerent ataingnant.
A moi se lient pelle melle,
Et pilez volent conme grelle,
Si cornent li vilain et huient
Que tuit li champ entor en bruient.
Quant j'oï les vilains corner,
Qui lors me veïst trestorner
Vers les vilains tot abandon,
Et fouir et mordre de randon,
Hurter et batre et desconfire,
Bien peüst por verité dire
Que ainz ne fu veüe beste
Qui de chiens feïst tel tempeste.
Bien me peüsse d'eus desfendre,
Quant je vi les pilez descendre
Et les saietes barbelees
Chaoir entor moi granz et lees,
Quant les vi venir, si m'en part.
Les chiens choisi de l'autre part,
Vers les vilains ving eslessiez.
A tant me fu li chans lessiez ;
N'i ot si hardi ne si cointe,
Des que je fis vers euls ma pointe,
Qui lors ne s'en tornast fuiant.
Je ving l'un d'eus aconsuiant,
A terre a mes piez le cravent.
.I. autre s'en aloit fuiant
Qui portoit une grant maçue.
Cil que je ting s'escrie et hue,
L'autre retorne, si me grieve.
A .II. mains la maçue lieve,
Tel coup me feri lez l'oreille,
Chaoir me fist, voille ou ne voille.
Quant je me senti si coisié,
Son compaingnon li ai lessié,
Si sailli sus et il s'escrient,
Et li chien a moi se ralient,
Si me chacent et me detirent.
Quant li vilain entre eus ce virent,
Estes les vos toz apoingnant,
De lor glaives me vont poingnant,
Pierres jetent, saietes traient,
Et li mastin crïent et braient.
La ou je poi .I. d'els ataindre,
De toutes parz me vi ataindre.
Je vi que g'iere mout plaiez,
Adonc fui auques esmaiez.
Vers le bois conmencé a tendre
Par la ou la presse estoit mendre,
Si m'en estors au miex que poi.
Retenuz fusse a bien poi,
Mes que fuiant, que desfendant,
Par une broce, en .I. pendant,
Mau gré trestoz mes anemis,
Fis ge tant que el bois me mis.
Einssi dant Renart m'a bailli
Par les gelines q'asailli.
Mes ne le di por clamor fere,
Mes por essample de lui trere.
Or s'est clamez dant Ysengrin,
L'autrier se clama Tiecelin
Qu'il le pluma en traïson ;
Si le voloit metre em prison
Tybert li chas en .I. chepel
Ou il redut lessier la pel ;
Et puis refist il bien que lerre
De la mesenge sa conmere,
Quant il en besant l'asailli
Conme Judas qui Dieu traï ;
S'en doit bien estre conseil pris,
Quant il si sovent est repris,
Que nos i avons grant pechié
Qui tant li avons alechié. »
Li ors a parlé longuement,
Baucent li respondi briément :
« Mesire Bruns, fet il, cist plais
N'ert parfinez as premiers trais,
Encor n'est ore aconseüe
La clamor qui ci est venue.
Mout seroit sages qui savroit
Jugier d'un droit, et il n'avroit
L'autre partie encor atainte.
Nos avon oï la complainte,
Or devon la response atendre,
Et l'un droit aprés l'autre rendre,
Tant que l'en viengne a la parsonme :
En .I. jor ne fist l'en pas Ronme.
Ne di pas por Renart tenser,
Mes nus ne doit a ce penser
Que nos les mellomes a tort,
Que pechiez seroit et grant tort,
Que ne sai que dire en doions
Devant qu'ensemble les voions.
Quant Renart ert a cort venuz,
Et cist clains sera retenuz
Qu'Isengrin a ci amené,
Dont a primes ert ordené
Conment sera de l'amendise
Par le jugement de justice. »
Ce dist li singes Cointeriaus :
« Mal dahez ait cil hateriaus,
Se vos ne dites que i a. »
Et li ors respondu li a :
« N'estes mie trop forsenez,
Quant devers Renart vos tenez,
Qu'entre vos .II. savez assez.
Maint mauvés pas a il passez,
Si fera il encor cestui,
Se l'en velt croire vos et lui. »
Le singe voit qu'il se corouce,
Petit li est de ce qu'il grouce,
Moe li fet por plus irestre :
« Se Dex vos saut, fet il, biaus mestre,
Or me dites en vostre endroit :
Que en dirïez vos por droit ?
— Soz ciel n'a cort, par saint Richer,
Que n'osasse bien affichier
Que j'en devroie estre creüz,
Que trestouz cist max est venuz
Par dant Renart et par sa corpe,
Et qu'Isengrin a droit l'encorpe,
Et qu'alez or plus atendant,
Quant la chose est venue avant
Que il est pris en avoutire
Meesmement de sa conmere ?
Bien se desresnent envers lui
Hersent et Ysengrin cil dui.
Por ice seroit avenant
Que Renart fust pris maintenant,
Puis li liast on poins et piez,
Si fust jetez trestoz lïez
En la chartre ou en la jeole,
Puis n'i eüst autre parole
Que de fuster ou d'escoillier,
Des qu'il esforce autrui moillier.
D'esforcier fame n'i a el,
Nis s'ele ert fame conmunel.
L'en en doit fort justice prandre
Que autre foiz n'i ost entendre.
Et qu'est dont d'une fame espouse
Qui dolente en est et hontouse
De ce que son mari le sot ?
Et qui cuide Ysengrin si sot
Qu'il eüst plet de ce meü,
S'il ne l'eüst as eulz veü ?
De tant est il plus vergondez,
Se cist mesfet n'est amendez,
Dont Ysengrin tesmoing li porte :
Dont sera bien justice morte. »
Dist li singes : « Si a dur conte
C'on baillist henor a tel honte
C'un preudonme por tel mesfet !
Por Dieu, se Renart a mesfet,
De pecheor misericorde,
Si en fetes aucune acorde.
Li leus est mendre c'on ne cuide,
Et grant vent chiet a poi de pluie.
Renart n'est pas vaincuz encore ;
Encor vendra, ce cuit, autre ore.
Dist en avez vostre plaisir,
S'avez perdu .I. biau taisir. »
Dant Brichemer fu mout voiseus,
Ne fu jenglerres ne noiseus,
Si con cil autre compaingnon.
« Seignors, fet il, or en prenon
.I. jor de cest acordement.
Renart en face serement
Et l'amende par tel devise
Con il a Ysengrin pramise.
Car si con li singes le dit,
Ne por mesfet ne por mesdit
Qui n'est apert ne reconnuz,
Ne doit ja estre plet tenuz
D'ome afoler ne de desfere,
Ainz i afiert la pes a fere.
Mes primes gardons par mesure
Qu'il n'i ait riens de sorpresure.
Une chose qui mout me serre :
Se li rois n'est en ceste terre,
Devant qui ert li plaiz traitiez ?
Se Renart n'en estoit haitiez,
Li chien Frobert de la Fontaine,
Cil nos en metra hors de paine.
En lui a mout bon chien et vrai,
Ne ja honme ne trouverai
Qui ne die que c'est bien fet
Qu'en a devant li mis cest plet. »
A ce se sont tuit asenti
Que nus d'eus ne s'en repenti.
Li conseuls ne fu plus tenuz.
Estes les vos avant venuz
A grant joie et a grant baudor
Devant le roi el consitor.
Tuit li autre vont arestant,
Et Brichemer fu en estant
Qui la parole a conmencie.
Bien l'a conduite et agencie
Si conme bons restorïens :
« Sire, fait il, nos estïens
Alé le jugement enquerre
Selonc la guise de la terre.
Trouvé l'avon, mes n'est qui die.
Jel diré, puis que l'en m'em prie,
Volentiers, sauve vostre grace. »
Li lyon li torne la face,
De l'otroier li a fet singne,
Et dant Brichemer li encline.
« Seignors, fet il, or m'entendez,
Et se je fail, si m'amendez.
Ce m'est avis que nos deïsmes
D'Ysengrin qui se clama primes,
Que toute sa droiture avra
De quanque demander savra.
Mes il li covendroit trouver,
Se il la chose velt prover,
Soi tierz por amender son droit
A jor nonmé ou orendroit.
Puis feïsmes par droit ester
Qu'il ne pouoit riens conquester,
Ne droit n'estoit qu'il conquersist
Por riens que sa fame deïst.
Brun et Baucent en desputerent,
Mes cil qui avec nos la erent
Se tindrent miex a ma partie.
Mes la chose est si bien partie
Que chascun avra sa droiture.
Puis gardomes en quel mesure
Et quant sera la loi descrite
Si qu'Isengrin claint trestot quite.
C'iert diemenche par matin
Devant Roonel le mastin.
La menderé Renart qu'il viengne,
Et qu'en tel guise se contiengne
Qu'il face sa pes de par Dé,
Si con nos l'avons esgardé. »
Li lyon respont en riant :
« Ja par les sainz de Belleant,
Ne fusse si liez por .C. livres
Con de ce que j'en sui delivres.
Or ne m'en voil plus entremetre,
Ainz lor donré jor de plait metre.
Tuit i seront mi compaingnon
Devant Roonel le gaingnon,
Li chien Frobert de la Fontaine,
Aprés la messe diemeine.
Renart se velt adés repondre,
Mes je le feré a semondre.
Grimbert le tesson i ira,
Et de nostre part li dira
Que aprés la porcession
Li face satifasion,
Ne ja riens il n'en contredie
De quanque Roonel li die. »
A cest mot se sont tuit tenu,
Et foible et fort, jane et chanu.
A son ostel s'en va chascun,
Brichemer et Baucens et Brun,
Et d'autre une grant partie,
Et quant la cort fu departie.
Grimbert va son mesage fere
Droit a Malcrues en son repere,
Trouve Renart et si li conte
Conment li baron et li conte
L'ont atorné del plet a fere :
Si en sera Roonel maire,
Gart qu'il i soit, li rois li mande.
Renart dist que miex ne demande,
Tres bien i ert et bien fera
Qanque la cort esgardera.
Grimbert s'en va, Renart remaint.
Or li covient qu'il se demaint
Plus sagement que il ne voille.
Mes mout est fox et mout s'orgueille
Ne se porquert ne ne porchace,
Ne li chaut gueres qui le hace :
Con puet, si praigne ses aferes.
Mes Ysengrin, ses aversaires,
N'a pas la chose en tel despit,
C'au tierz jor devant son respit
Vindroit a Roonel devant,
Qui se deduit en abaiant,
Et gist el paillier a grant aise,
Sor le fumier delez la haise.
Ysengrin le voit, si l'eschive,
Mes il le rapele par trive,
Si li a dit mout sinplement :
« Je vos dirai tot erroment
Que je sui venuz a vos querre.
Moi et Renart si avons guerre,
Car il a mout vers moi mespris.
Je m'en clamai, jor en ai pris
Aprés la messe diemenche.
Ci outre n'a ne tor ne guanche,
Renart i ert par tel devise
Que vos ferez du plet justice.
Et l'en m'a dit par jugement
Que Renart par .I. serement
Se doit envers moi escondire
De qanque je li savré dire.
Or vos proi ge, con mon ami,
Que vos soiez du plet a mi
Tant que nos l'aions confondu.
Tout ai clamé et respondu ;
N'i a mes autre chose a fere
Que porchacier le saintuere,
Mes de ce sui mout esgarez.
— Par foi, fet il, assez avrez
En ceste vile sains et saintes,
Ja mar en ferez tiex complaintes.
Tres bien en serez conseilliez,
Car je serai apareilliez
Fors de la vile en .I. fossé,
Vos me tendrez por enossé,
Direz que je sui mehaingniez.
Je me guerai denz rechingniez,
Le col plaié, la langue traite.
La ert vostre assemblee faite,
Renart i ert, et vos li dites
Qu'il sera bien envers vos quites,
S'il puet jurer desor mon dent
Qu'il n'a mespris envers Hersent.
S'il tant s'aproche de mon groing
Que jel puisse tenir au poing,
Bien porra dire ainz qu'il m'estorde :
Ainz ne vit mes saint qui si morde.
Et s'il de ce se velt retraire,
Qu'il ne parviengne au saintuaire,
Ne puet aler la ou bien ait,
Que je avré mis en agait
Bien plus de .XL. gaingnons
De touz nos meillors compaingnons,
Des plus igniax, des plus aidables.
Dont i ert Renart que deables,
Se par reliques ou par chiens
Ne puet chaoir en nos lïens.
Diex vos saut, pensez de bien fere. »
Ysengrin se met el repere,
En la forest en une lande.
Mout se porquert et molt demande
La ou a nul de ses amis.
N'i a nul mesage tramis,
Mes il meïsmes le va querre
A plain et a bois et a terre,
Ne remest ne chanuz ne chauz.
Dont Brichemer li seneschauz
I est venuz la teste droite,
Et dant Bruns li ors s'i esploite,
Baucens li sengliers vint a cort,
Musarz li chamex i acort.
Li lyons mande le lyepart
Que il viengne de seue part.
La tigre vint et la pantere,
Et Cointeriax li enchanterre,
.I. singe qui fu nez d'Espaingne,
S'est ajostez a la compaingne.
Tant fet li leus qu'il les assemble.
Quant il sont parvenuz ensemble,
Mout les a semons et proiez :
« Biau seignors, fet il, ore oiez !
A mon plet vos ai amenez,
Or vos pri que le maintenez,
Puis que ci estes aüné
Et li estrange et li privé. »
Et tuit cil de son parenté
Li ont plevi et creanté
Que ja ne seront recreant
Devant qu'il ait tot son creant.
Bien les a touz desouz ses mains,
Mes Renart n'en a gueres mains,
Einsi a sa gent atornee,
Et trestouz ceus de sa mesniee,
Quant qu'en pot avoir par prïere,
Sont aüné a sa baniere.
Cel jor porta le confanon
Le prevost qui Foinez ot non,
Et Tybert li chaz est avec,
Qui Renart het, mes neporec
S'en fet il ce que a lui monte.
Grimbert qui ot fet la semonte
N'en ose Renart escondire,
Ne ja por riens qu'en sache dire,
Ne li faudra ja, c'est del mains,
Car il est ses cosins germains.
Nis Rouselez li escureus
Qui n'estoit mie pereceus,
N'i va pas corant, mes i trote.
Et dame Gente la marmote,
Corte la taupe et danz Pelez
Li raz fu avant apelez.
Dant Galopins i vint li lievres,
La lurre, la martre et li lievres,
Li heriçons et la mostele.
Et li formiz pas ne s'i cele
Que il n'i viengne fierement,
Que il voudra hardiement
Renart aidier a cest besoing.
Mes li connins n'en eüst soing
De son venir, car mout s'eschive,
Mes dant Renart en a pris trive.
A l'asembler ot mout grant presse.
Renart ne fine ne ne cesse,
Ne cil qui avec lui alerent,
Jusque a la vile n'aresterent
Ou li plez doit estre tenuz.
Dant Ysengrin i est venuz.
Il et Renart ont departies
Lor compaingnes en .II. parties.
Sire Ysengrin fu en la plaingne,
Et Renart fu en la montaingne.
Dant Rooniax qui Renart gaite
Le col plaié, la langue traite,
Contrefait si la morte beste
Qu'il ne remuet ne pié ne teste.
Sor la fosse s'est arestez.
Touz li agaiz fu porpensez
En .I. verger delez la soif
De ceus qu'il ot menez o soi,
Bien .XXX. lisses et gaingnons,
Plus de .C. de ses compaingnons
Prisiez et esleüz par non,
Qui ne heent se Renart non.
Brichemer fu chief de la route,
A lui s'encline la cort toute,
Car par conmun asentement
Fu apelez au parlement.
Tout premerain s'en est levez.
« Renart, fait il, vos qui devez
A Ysengrin faire escondit
Einsi con li baron l'ont dit,
Aprochiez vos du serement,
Si le fetes hardiement.
Nos savons bien, se lui pleüst,
Q'assez croire vos en deüst
Sanz le jurer, mes nequedent
Vos jurerez desus la dent
Saint Roonel le rechingnié,
Que Ysengrin n'avez boisié,
N'a vostre conmere jeü,
Ne par vos tel hontage eü
N'en tel maniere deceü,
A tort vos en a mescreü. »
A cest mot saut Renart en place,
Mout s'apareille et se rebrace,
Et mout s'atorne vistement,
Con de fere le serement.
Tot jors sot mout Renart de guenche,
Ainz n'en sot tant biche soz branche.
Bien aparçut qu'il ert gaitiez
Et que Rooniax ert haitiez
Au flanc qu'il debat et demainne,
Quant il soufle et prant s'alaine,
Arrier se tret qu'il le resoingne.
Quant Brichemer voit qu'il s'esloingne :
« Renart, frere, que ce puet estre ?
Metre vos covient la main destre
Desus la dent Roonel droit.
Fetes tant que vos aiez droit,
Et fetes vostre serement
Devant nos tout apertement. »
Renart respont : « Dant Brichemer,
Vos me solïez molt amer.
Miex vodroie gesir en l'aire
Que nel fiance au saintuaire.
Je voil Rooniax ait son droit :
Dont ne di je reson et droit ?
— Oïl, vos dites bien c'apert.
Vos savez bien que danz Frobert,
.I. riches hons c'on dit des Noes,
Bien a .VII. mois norri .III. oes. »
Ce dist Renart : « Vos dites voir.
— Je les cuit bien encui avoir.
Nus ne puet fere serement,
Ne bone offrende loiaument,
S'il n'a avant .I. poi mengié :
Il en a le cuer plus haitié. »
Grimbert respont : « Ia, ia. »
Lors dist Renart : « Encore i a
Plus riche offrende en .I. lardier.
Se dant Bruns me voloit aidier,
Et dant Tybert fust d'autre part,
Je lor feroie bonne part ;
Si a bon miel novel recuit,
Jel mengeré encui, ce cuit. »
Quant Bruns oï del miel parler,
Lors dist qu'il li vouloit aler
Entre lui et Tybert le chat.
Mes je cuit bien que chier l'achat,
Qar il pense en son corage
Que chascun i laira son gage.
Dist Brichemer : « Dant Brun, Tybert,
Irez vos donc chiés dant Frobert ?
— Oïl, sire, se Diex me voie,
Avec Renart en ceste voie. »
Dist Bruns li ors : « Or de l'aler,
Qu'il vos en covient tost raler. »
A tant se metent el grant cors
Renart, Tybert et Brun li ors.
Lors a dit : « Seignor compaingnon,
Gardez qu'ensemble nos tenon,
Car vilain sont mout deputaire,
Et je lé voi la batre en l'aire.
Je sai mout bien trestout cest estre,
Or regardez ceste fenestre,
Par ci en ert nostre sentiers.
— Or de l'aler mout volentiers,
Ce dist dant Bruns, or ne demande
Que de mengier de la viande. »
Tantost s'en vont tuit troi a destre
Tant qu'il vindrent a la fenestre,
Ouverte estoit por essorer.
Tybert et Bruns sanz demorer
Saillirent enz isnelement,
Et dant Renart tout ensement
Por miex honnir ses compaingnons.
« Or du mengier, ne nos faignons »,
Ce dist Renart qui les foloie,
Et Brun menjue et goloie.
Que que Renart lechoit defors,
Tybert et Brun mordent grant mors.
Or pense Renart qu'il ira
La fors, si les conchiera.
« Tybert, dan Bruns, or del mengier.
J'ai grant peor de vos gagier,
Trestot li cuers el cors me tremble. »
A icest mot tantost s'en emble
Renart li rous fors de laiens,
Qui mout par est liez et joianz,
Par la fenestre que il clot.
Tybert et Bruns laienz enclot.
Renart crie : « Dant Brun, Tybert,
Anuit avrez mout bon herbert.
Mengiez souef a grant loisir,
Car vos n'en porrez pas issir
Tresque vos aiez lessié gage
Seignor Frobert de son donmage. »
Brun oï bien qu'il ert traïz,
Renart s'en va au plaiseïz,
N'avoit que fere de lonc conte,
Qar peor a qu'il n'i ait honte.
Quant Bruns se voit enclos laiens,
De l'eschaper est il noiens.
« Haï ! fait il, Renart, Renart,
Encor pendrez a une hart.
Se de ceste puis eschaper,
Je vos cuit tant batre et fraper.
— Ha ! Diex, ce dist Tybert li chaz,
Con nos a mort cil ort rachaz,
Cil rous puant, cil bareterres !
Seü sera par toutes terres. »
Es vos poingnant sire Frobert,
Et dant Costant et dant Robert.
Dant Brun oïrent gramenter,
Lez la paroi vont escouter,
Quant il oent que c'est dant Bruns :
« Por les denz bieu, ce dist li uns,
C'est Bruns li ors, li chaz Tybert,
Ne li avra mestier haubers,
Qatre foiz m'ont il fet donmage. »
Par poi que li vilains n'enrage.
Il apele toz ses voisins
Et ses parenz et ses amis :
« Or ça, baron, or ça, a l'ors ! »
Et li vilain viengnent grant cors,
Qu'il porte flael ou maçue,
Grant merveille ert s'il nel tue.
Tigarz i vint, Brisefouace,
Et le filz Robert de la Place,
Et Houdeberz Bruisebrachie,
Neïs sa fame a il huchie,
A son col porte une grant bole.
Mar vit dant Brun le miel de l'orle,
Tuit le menacent d'escorchier.
Nis le filz Caillot le vachier
Jure du cuir fera reonges
A dant Frobert qui est ses oncles.
Vint tost a l'uis, s'entre dedenz,
Et Brun li ors jete les denz
Qui le volt saisir au poing destre,
Et cil le fiert devers senestre.
Hodeberz le fiert de sa boule,
De lui joue con d'une soule.
Tant li batent et os et pel
Que plus fu mol du viez drapel.
Tybert l'esgarde, si les voit,
Par .I. petit qu'il ne desvoit.
Tel peor a et si grant duel,
Boutez s'en est en .I. bouel.
Nus ne remest dedenz la vile
Fors seulement dame Poufille,
Qui tuit ne soient a l'ors batre.
Ça .X., ça .VII., ça .III., ça .IIII.,
Trestuit batoient danz Brun l'ors.
Et Renart escoutoit defors,
Et si se pense en son corage,
Car puet il bien fere donmage
Sire Gonbert d'une crasse oe,
Ja mes n'en metra en sa moe.
Que que vilains Brun l'ors batoient,
Et a son donmage entendoient,
Et le fierent de renc en renc,
Et Renart s'en va droit es renc.
Une oe saisi par le col,
Et les autres ont fet lor vol
Par desus la meson Poufile.
Lors crie en haut : « Ça ! bele file,
Renart le rous enporte l'oie,
Sire Gonbert n'en avra joie. »
Maintenant celes escrïerent,
Et li vilain qui laienz erent
Saillirent fors isnelement,
Fors que .IIII. tant seulement.
Aprés Renart crïent et huient,
Et tant le chacent con il pueent.
Et cil qui Brun ont en prison
Virent Tybert par la maison.
Li .I. regarde .I. poi en haut,
Si vit Tybert, lors crie en haut :
« Or ça ! compains, je voi Tybert,
Qui a mengié le miel Frobert.
La queue en pert par de defors,
En cel booit en est li cors. »
Par la queue le sache et tire,
Or est Tybert en grant martire ;
Si sont tuit .III. li compaingnon
Chacié de maint vilain gainon.
Renart chacent et Brun batirent,
Tybert de lor piex craventerent.
Que qu'il entendent a Tybert,
Et Brun saut sus par l'uis overt,
Mau gré trestoz ses anemis,
Se mist li ors el plaiseïs.
Mout se gramente, mout se deut,
Encor tendra Renart, s'il puet,
Qui tot ce li a porchacié.
Et li vilain l'ont mout chacié,
Tybert meinent en grant viltance,
Fere li font la penitance
Del bacon que mengié avoit.
.I. grant pertuis laiens avoit,
Tybert le voit, mout est joianz,
Il i monta lor eulz voianz,
Si s'en refuit et il le chacent,
Mout sont dolent, mout le menacent.
N'est pas remez li chaceïs,
Qu'il sont tuit .III. el plaiseïs.
Brun s'en fuit tote une chariere,
Tybert le siut par de derriere,
Si li a dit : « Sire compains,
Mout par est grant nostre mehains.
Ce m'a fait Renart, biau compere.
Honni soie, se nel compere !
Aussi me ra il fet tant batre
En .II., en quint, en .III., en .IIII.,
Que ma queue i ai perdue,
Et ma teste toute fendue.
Se Renart ainssi s'en estort,
Miex vodroie avoir la mort. »
Tybert s'en fuit et Brun qu'en chace,
Encor n'est pas remés la chace.
Mout le menacent li vilain,
Et Baudrinez le filz Gilain
Dient entr'eus ne fineront
Tant que il trovez les avront.
Et Brun ne dit pas : « Cul, sieu moi »,
Mes : « Se tu puez, pense de toi. »
Il s'adrece par une voie,
Au chastel Renart tint sa voie.
Renart ne doute home ne fame.
Cil sont devant la barbaquane,
Il sont en haut et cil en bas,
Renart lor a gité .II. gas :
« Dant Brun, de Dieu soiez seigniez,
Estes vos de vaine seigniez ?
Vostre braz vos est escrevez,
Je cuit trop tost coru avez.
Et vos, Tybert, ou est la queue ?
Alé estes la male veue.
Por le cuer bieu, qu'avez vos fet ?
Qu'avez vos donc Gonbert mesfet,
Nule chose que je ne sache ?
Avez mengié ne buef ne vache ?
Lessié avez trop riche gage. »
Quant Brun l'oï, par poi n'enrage :
« Renart, dist Bruns, par ceste teste,
Mar i closistes la fenestre. »
Renart respont : « Voir, non fis onques,
Ançois chaï, or dites donques,
Que ne saillistes vos ça fors,
Quant vos mengïez les granz mors ?
Dites Brichemer, je li mant,
Ne puis fere mon serement,
Que cil vilain toz nos dechacent,
Je oi deci qu'il nos menacent.
Alez vos ent, Brun, biaus doz sire,
Vos avez bien mestier de mire.
Gardez ne soit plus respitié,
Je ai de vos mout grant pitié. »
Bruns ot Renart, ne set que dire,
Par poi que il n'esrage d'ire.
Que que Renart et Brun parloient,
Et li vilain le bois coupoient
Por fere bastons et maçues.
Brun regarde devers les rues
Et voit l'ariere-ban venir.
Mout le menacent a tenir.
« Tybert, dist Bruns, or de l'aler,
Trop i porrions demorer. »
Or s'en vont cil, Renart remaint,
Plus grant covent a il faint maint.
Cil s'en fuient trusques a l'ost,
Et li vilain retornent tost.
Quant Brichemer vit l'ors seignier,
Si se conmença a seignier,
Et il n'aporte nule oreille,
Trestote la cort s'en merveille,
Et Tybert qui n'a point de queue,
Or va la terre male veue.
Que que Bruns fesoit ses complains,
A tant es vos par mi les plains
Sire Gonberz toz plains de rage,
Ses poinz detort, ses cheveus sache,
Et plus d'un .C. du parenté
Qui tuit ont dit et greanté
Que ja mes jor ne fineront
Devant que Brun trouvé avront,
Et dant Tybert et dant Renart
Menacent que pendront a hart.
A ces paroles, a cest mot,
Es vos Gonbert plus que le trot,
Et ses parenz et ses amis.
Et Brun s'est a la voie mis
Qui mout doute coup de vilain.
Tenu l'avoit le filz Gilain,
Et Aymeris de la Ruele,
Et Ferneris Vide-escuele,
Il et Tygiers Brisefouace,
Et Houdeberz qui siet sor glace,
Qui Tybert ot batu la pel,
Dont Renart fu et bon et bel.
Por ce ensemble tuit s'en fuient,
Et li vilain aprés les huient,
Traient saietes barbelees
Menuement et granz et lees.
Li une chiet sor Brichemer,
Miex vosist estre dedenz mer.
Li autre chiet sor Roonel,
Et il saut sus tost et isnel.
Mort se fesoit por engingnier,
Renart le rous voloit mengier.
Il se fera saint apeler,
Mes Renart le fera trembler
Et toz les autres traïtors
Mau gré Tybert et dant Brun l'ors.
Li vilain cuident estrangler
Mon seignor Baucent li sengler.
Il le vont tuit avironnant.
Les denz li brisent maintenant.
Lors le pendent lez une poise,
Mout lor anuie et mout lor poise.
A dant Grimbert ront entendu,
Mout l'ont blechié et bien batu.
A grant painne est eschapez,
Mes nequedent mout fu frapez.
Mais Rooniaus ne l'en dut gaires
Qui du serement se fist maires.
Et Renart voloit conchïer,
Mes il s'en sot mout bien gaitier
Con cil qui assez sot barat.
A itant d'entr'eus se depart
Et vient ariere au serement.
Bien velt tenir le covenant
Que li baron avoient fet.
Tot droit au serement s'en vet
Conme cil qui muer ne l'ose.
« Sire, fet il, or voi tel chose,
Espoir que vos ne veez mie,
Si ai talent que je vos die,
Mes ne puet estre, or le lairons. »
Dant Grimbert ses niés li tassons
Aparçut bien la traïson,
Si li a trait autre raison.
« Sire, car entendez a moi.
Je cuit que je bien vos dirai
Reson et droit au mien espoir,
Qar Renart ne doit mie avoir
Presse de toute cele gent.
Ne seroit mie bel ne gent,
A tel baron n'a si vaillant
Qu'en li voist sor le col saillant.
Fetes vos barons esloingnier
Tant que il se puist aprouchier
Au mains devers le saintuaire,
Tant que il puist l'escondist fere. »
Dist Brichemer : « Ne m'en gardoie.
Je li feré vuidier la voie
Tant qu'il puist venir et aler. »
Ses honmes a fait avaler,
Et trere ariere plus c'ançois.
Renart a fet le tor guichois
Qui n'a cure de sejorner.
Quant as reliques dut torner
D'autre part a torné sa chierre,
Foui s'en est li mal trichierre.
Renart s'en fuit teste levee
Par une viez voie chevee.
Si anemi si l'escrïerent,
Et li chien qui en aguet erent,
Il saillent aprés et coururent.
Ja m'orrez dire qui il furent.
Primes i cort ainz que li autre,
Lance levee sor le fautre,
Roonel le chien dant Frobert,
Et Espillarz le chien Robert,
Le riche vilain del plaissié,
Icil l'ont premier enchaucié.
Aprés revint a grant eslés
Harpin et Morant et Bruiés,
Espinars et Hurtevilain,
Et Rechingnie le filz Gillain,
Qui fu fame Erart le drapier.
A tant se metent au frapier
Afaitiex, Gorfax et Tiranz,
Roilliez, Loviax et Amiranz.
Clemenz i fu et Oliviers,
Le chien Malbarré Deriviers.
Aprés i cort Tornebrias,
Et Herbeloz avec Frias,
Brisegauz, Frisanz et Voisiez,
Liepart, Tisson et Escoilliez.
Cortin i cort aprés Rigaut,
Et Passelevries et Gringaut,
Loher et Passe-outre et Fillarz,
Et Estormiz et Vacularz,
Le chien sire Tybert du Fresne,
C'est icil qui miex se desresne,
Et plus tost va et miex le chace.
Aprés se metent a la chace
Pilez, Chapez et Alingniez,
Pastor, Hector et Enginiez,
Escorchelande le barbez,
Et Ivolez li max florez,
Et Oisellez et Gresillons,
Estorviax et Esmerillons,
Chanuz et Morganz et Vergiez,
Et Passe-avant et Rontsesgiez.
Et aprés est venuz Bolez,
Porchaz et Poingnant et Malez,
Et li chien Reinbaut le bouchier.
Se cil puet Renart aprouchier,
Que il le puisse as denz aerdre,
Tot soit seür de la pel perdre.
Aprés i sont poingnant venu
Hopitaus et Tracemenu,
Et Torne-en-fuie et Passemer
Qui vint devers pont Audemer.
Tuit icil furent compaignon,
Bien le chacierent li gainon.
N'i a .I. sol qu'il ne s'en isse,
Et aprés eus ne remest lisse
Qui ne crit et ne face noise,
Si acorut Baude et Faloise,
Coquillie, Garde et Sebile,
Et lance desouz de la vile.
Aprés i cort Fauve et Bloete,
Cloete, Brechine et Violete,
Et Malinose et Malparliere,
Qui fu Robert de la Maliere,
Et Geterose et Primevoire
La lisse qui fu au provoire,
Priçonete qui si se pene
De Renart tenir en demeinne.
Renart ne lesse trestorner,
Ainz li a fait maint tor torner.
Ainz qu'il poïst au trou venir,
Mout se paine del retenir.
Ysengrin va les chiens huiant,
Et se Renart s'en va fuiant,
Ja n'i doit l'en nul mal noter,
Que besoing fet vielle troter.
A l'oraille du bois menu
Li en sont .IIII. avant venu,
Tranchanz, Briamonz et Faïz.
Renart qui mout estoit haïz
Ot issi grant peor de mort,
N'avoit en soi nul reconfort.
Tot jors ert bien Renart chaü,
Mes or li est si malchaü.
Ne li orent mestier ses bordes,
Que n'en volassent les palordes.
Tant ont Renart li chien tiré,
Et desachié et depelé,
Qu'en bien plus de .XIIII. leus
Li est aparissant li gieus.
A la parfin l'ont tant mené,
Tant traveillé et tant pené,
Tant l'ont folé et debatu,
Qu'a Malpertuis l'ont enbatu,
Mout corouciez et mout dolenz.
Et dant Renart ne fu pas lenz
De coroucier ses anemis,
Et il se rest en Malcrues mis.
Mout li est or poi de menace,
Qui le volt haïr, si le hace.
Cil s'en fuient, Renart eschape,
Des or gart bien chascun sa chape.
Renart est en sa forteresce,
Ne lor fera huimés destrece.
De fine mort het Ysengrin,
Lui et Roonel le mastin
Qui parlerent la traïson
Par quoi Renart fu en prison.
Fet li ot boire grant peür,
Mes or est auques asseür,
Nes a mes cure d'esmaier,
Par defors les lesse abaier.
Ysengrin mainne mout grant duel,
Car retenu l'eüst son voil,
Mes il voit qu'il est eschapez.
Crient ja mes ne soit atrapez
En lieu ou il en ait droiture,
Mout amast s'ame s'aventure.
El bois ariere en sus ala,
Totes les bestes apela :
« Dant Roonel, et vos, dant Bruns,
Dant Baucent, vos estes li uns
De ceus ou li rois miex se croit.
Or avez bien oï le droit
Et la mesdite de Renart,
Plus est lerres de Meviart.
Or voit on bien que tort avoit,
Et de verité le savoit,
Qu'il n'osa le serement fere
De ma honte et de mon contrere.
Or m'entendez, totes les bestes,
Granz et petites qui ci estes,
Or nel devez mes resoingnier
Que bien ne puissiez tesmoingnier
Devant le roi nostre seignor,
Quant il tendra sa cort graingnor,
Conment dant Renart m'a bailli,
Et de mon serement failli. »
Dist Brun : « Mout ert mauvés li rois,
Se bien n'en est pris haut li drois.
Bien a forfet c'on le desface
Si que trestout le mont le sache.
Bien le doit on ardoir en cendre.
— Voire, dist Ysengrin, ou pendre.
— Par mon chapel, sire Ysengrin,
Je tieng Grimbert por son cosin.
Quant vos fustes au pont Guichart,
Si veïstes outre Renart
— N'a pas tant mesfet con vos dites,
Ainz doit par reson estre quites.
Vostre traïson aparçut
Tres ce que Rooniax se jut,
Connut il bien que n'est pas mors,
L'alaine li batoit el cors. »
Rooniax l'oï, poi n'i saut,
Mes de peor le cuer li faut,
Por ce qu'il li fesoit grant tort,
« Os por le cuer, os por la mort.
Retez me vos de traïson,
Sire Grimbert ? — Sire, ge non,
Mes por Renart dont il me poise,
Alez a cort, ne fetes noise,
Se rien i a de mesprison,
La vos en fera il reson. »
Dist Ysengrin : « Je m'i acort,
Quel part que la parole tort,
Ouen en mai ferai mon clain,
A mon seignor que je mout aim
Me clamerai del traïteur,
Et amenrai tesmoingneeur
Qui tesmoingneront vraiement
Qu'il ne fist pas le serement. »
N'en i ot nul qui plus deïst
Jusque au jor que la cort asist.
Perrot, qui son engin et s'art
Mist en vers fere de Renart
Et d'Ysengrin son chier compere,
Lessa le miex de sa matere,
Qar il en oublia les plez
Et le jugement qui fu fez
En la cort Noble le lyon
De la grant fornication
Que Renart fist, qui tot mal cove,
Envers dame Hersent la louve.
Ce dist l'estoire el premier vers
Que ja estoit passé yvers
Et que la rose espanissoit
Et l'aube espine florissoit
Et que pres ert l'Acension,
Que sire Noble le lyon
Toutes les bestes fist venir
En son palés por cort tenir.
Onques n'i ot beste tant ose
Qui s'en gardast por nule chose,
Qui ne venist hastivement,
Fors dant Renart tant solement,
Le mal larron, le souduiant,
Que tuit li autre vont huiant ;
Et escusent devant lor roi
Et son orgoil et son desroi.
Et Ysengrin, qui pas ne l'ainme,
Devant toz les autres se clainme
Et dist au roi : « Biax tres doz sire,
Car me fai droit de l'avoutire
Que Renart fist a m'espousee,
Dame Hersent, quant l'ot amee
A Malpertuis, a son repere,
Quant il li fist par force fere,
Et conpissa toz mes loviax ;
Ce est li deus qui m'est plus max.
Renart prist jor de l'escondire
Qu'il n'avoit fait cel avoutire.
Quant li saint furent aporté,
Ne sai qui li ot enorté,
Mes qu'il se trest mout tost arriere
Et se remist en sa tesniere. »
De ce a joie sanz corouz
Li rois et a dit oiant touz :
« Ysengrin, lessiez ce ester,
Vos n'i pouez riens conquester,
Ainz amentevez vostre honte.
Musart sont li roi et li conte,
Et cil qui tiennent les granz cors
Deviennent cous, hui est li jors.
Onques de si petit donmage
Ne vi ge fere si grant rage ;
Tele est cele ovre a escïent
Que li parlers n'i vaut noient. »
Dist Bruns li ors : « Biau tres doz sire,
Ja pouez vos assez miex dire.
Est Ysengrin ne mort ne pris,
Se Renart a vers lui mespris,
Que bien n'en puisse avoir venjance ?
Ysengrin est de grant puissance,
Se Renart pres de lui manoit
Et por la pes ne remanoit
Qui novelement est juree,
Que ja vers lui n'eüst duree.
Mes vos estes prince de terre,
Si metez pes en ceste guerre,
Metez pes entre vos barons ;
Qui vos harroiz nos le harrons,
Et maintendron de vostre part.
S'Isengrin se plaint de Renart,
Fetes le jugement oïr,
C'est le miex que puisse veïr ;
Se l'un doit a l'autre, si rende
Et du mesfet vos pait l'amende.
Mandez Renart a Malpertuis ;
Je l'amarré, si je le truis,
Puis l'aprendron a cortoier,
Se vos m'i volez envoier.
— Sire Brun, dist Bruiant li tors,
Maldahez ait, sanz vostre cors,
Qui ja conseillera le roi
Qu'il prangne amende de desroi,
De la honte, de l'avoutere
Que Renart fist a sa conmere.
Renart a fait tante moleste
Et conchïee tante beste
Que ja nus ne li doit aidier.
Conment Ysengrin doit plaidier
De chose qui si est aperte
Et conneüe et descoverte ?
De moi sai je, que que nus die,
Se cil qui tot le mont conchie
Eüst ma fame en sa baillie,
Contre son gré l'eüst saisie,
Ja Malpertuis nel garantist,
Ne forteresce qu'i feïst,
Que ne l'eüsse escoillié
Et puis en .I. conpeing jeté.
Hersent, dont vos vint en corage ?
Certes, ce fu mout grant donmage
Quant dant Renart, cil fox garçons,
Vos entra onques es arçons.
— Sire Bruiant, dist li tesson,
Cist max, se nos ne l'abesson,
Porra encor assez monter ;
Qu'a ceus porra le mal conter
Et bien espandre et essaucier
Qui nel porra pas abessier.
Et puis qu'il n'i ot force fete,
Ne huis brisié ne trive frete,
Se Renart le fist par amors,
N'i afiert ire ne clamors.
Pieça que il l'avoit amee ;
Ja cele ne s'en fust clamee,
Se fait l'eüst ; mes par mon chief
Ysengrin l'a trop pris en grief.
Voiant le roi et son barnage,
Gart Ysengrin a son donmage.
Se li vessiax est empiriez
Ne par Renart mal atiriez
Le vaillant d'une nois de codre,
Pres sui que je li face soudre ;
Puis que Renart sera venuz,
Le jugement en ert tenuz ;
Mes c'est del miex que je i sent.
Le blasme soit dame Hersent.
Haï ! quel clamor et quel plet
Vos a li vostres mari fet
A tantes bestes regarder !
Certes, on vos deüst larder,
S'il vos apele bele suer ;
Se ja mes li portez bon cuer.
Il ne vos crient ne ne resoingne. »
Hersent rougist, si ot vergoingne
Que tot le poil li va suant ;
Lors respondi en soupirant :
« Sire Grinbert, je n'en puis mes.
J'amasse miex veoir la pes
Entre mon seignor et Renart,
Voir qui en moi n'ot onques part
En tel maniere n'en tel guise
Si que j'en feroie .I. juïse
Ou de froide eve ou de fer chaut.
Mes mon escondire que vaut,
Lasse, chaitive, malostrue,
Quant je ja n'en seré creüe ?
Par toz les sainz que l'en aeure
Et se Damediex me seceure,
Onques Renart de moi ne fist
Que de sa mere ne feïst.
Por dant Renart ne di ge mie
Ne por amender sa partie ;
Q'autretant m'est que de lui face,
Ne qui le het ne qui le hace,
Con vos est d'un chardon asnin.
Mes je le di por Ysengrin,
Qui de moi est si tres jalous
Que tot jors en cuide estre cous.
Foi que je doi Pincart mon fil,
Ouen le premier jor d'avril,
Que Pasques fu, si con on dist,
Ot .I. an qu'Isengrin me prist.
Nos noces furent si plenieres
Que nos fossez et nos lovieres
Furent de bestes issi plainnes,
Voire certes, que a grant painnes
Peüssent tant voie trover
Ou une oie peüst cover.
La devin ge loial espouse ;
Ne m'en tenez pas a mentouse,
N'a soignant, ne a beste fole.
Or revendré a ma parole ;
Qui me velt croire, si me croie,
Et si voil bien que chascun m'oie ;
Onc, foi que doi sainte Marie,
Ne fis de mon cors puterie,
Ne mesfet ne malvez afere
Que une nonne ne puist fere. »
Quant Hersent ot sa reson dite
Et ele se fu escondite,
Fromont li asnes, qui l'oï,
Dedenz son cuer mout s'esjoï,
Qar il cuida bien a estrous
Que Ysengrin ne fust pas cous.
« Haï !, fist il, gentil barnesse,
Car fust or si loiax m'anesse,
Et chien et leu et autres bestes,
Et toutes fames con vos estes !
Qar, si me face Diex pardon,
Et il me dont trover chardon
Qui soit tendres en la pasture,
Que vos n'eüstes onques cure
De Renart ne de son deduit
Ne de s'amor, si con je cuit.
Mes li siecles est si mauvés,
Si mesdisant et si pugnés,
Qu'il tesmoingne ce qu'il ne voit
Et blasme ce que loer doit.
Ahi ! Renart li forsenez,
De male eure fussiez vos nez
Et engendrez et conceüz,
Quant vos ja ne serez creüz !
Or estoit la novele issue
Que Hersent avïez foutue ;
Ele en velt ci fere .I. juïse
C'onques par vos ne fu requise.
Ha ! gentil sire debonnere,
Car metez pes en ceste afere,
Et s'aiez de Renart merci.
Lessiez le moi, vostre merci,
Aconduire a sauveté.
De qanqu'Isengrin l'a reté,
Tele amendise li fera
Con vostre cort esgardera ;
Et se il l'a fait en despit,
Le hardement et le despit
Que il n'est pas venuz a tort
Amendera ainz qu'il s'en tort.
— Sire, ce respont la cornille,
Onques ne vos aït saint Gile,
S'il vos plest et vos conmandez,
Se ja Renart i est mandez
Hui ne demain, se il n'i vient
Aprés demain, se il s'en tient,
Mes fetes li abandonner,
Et puis tel livroison donner
Dont il en aprés se recort. »
Ce dist Nobles : « Vos avez tort,
Quant Renart volez si jugier ;
Itel oz pouez bien mengier.
S'aucun de vos me mene orgueil,
Ce meïsmes li pent a l'ueil.
Renart ne hé ge mie tant,
Por riens qu'en li vet sus metant,
Que je le voille encor honnir,
S'il se velt a moi obeïr.
Ysengrin, prenez ceste mise
Que vostre fame vos devise,
Se vos laschier ne l'en volez.
— Jel prendroie ? Sire, estez !
Se Hersent porsiut le juïse
Et ele soit arse et esprise,
Lors le savra qui or nel set,
Liez en sera qui or me het ;
Lors diront il tot a estrous :
“Vez ci le coux et le jalous !”
Miex me plet il, selonc cest fet,
Soffrir la honte qu'il m'a fet
Tant que je m'en puisse vengier,
Mes ainz c'on doie vendengier,
Cuit je Renart movoir tel guerre
Ja nel garra ne suer ne frere,
Ne mur ne fossé desfensable.
— Or, dist dant Nobles, au deable !
Por le cuer bieu, sire Ysengrin,
Prendra ja vostre guerre fin ?
Cuidiez i vos rien gaaingnier,
Renart mater ne engingnier ?
Foi que je doi saint Lienart,
Je connois tant les arz Renart,
Plus tost vos puet il fere anui,
Honte et domage que vos lui.
D'autre part est la pes juree,
Dont la terre est asseüree ;
Qui l'enfraindra, s'il est tenuz,
Mout mal li sera avenuz. »
Qant Ysengrin oï le roi
Qui de la pes prenoit conroi,
Mout fu dolenz, n'en set que fere,
Ne s'en set mes a quel chief trere.
A la terre entre .II. eschemes
S'asiet sa queue entre ses jambes.
Or est Renart bien avenu
Se Diex li eüst porveü,
Qu'en tel point avoit pris le roi
L'acorde mau gré as irois,
Que ja preïst la guerre fin
Entre Renart et Ysengrin,
Se ne fust Chantecler et Pinte,
Qui a la cort venoit soi quinte.
Qar sire Chantecler li cos
Et Pinte qui pont les oes gros,
Et Noire et Blanche et la Rousete
Amenoient une charrete
Qui enclose ert d'une cortine.
Dedenz gisoit une geline
Que l'en amenoit en litiere
Fete autresi conme une biere.
Renart l'avoit si mal menee
Et as dens si desordenee
Que la cuisse li avoit frete,
L'ame del cors li avoit trete.
Quant li rois ot jugié assez,
Qui de plaidier estoit lassez,
Es les gelines maintenant
Et Chantecler paumes batant.
Pinte s'escrie premerainne
Et les autres a une alainne :
« Por Dieu, font eles, gentix bestes
Et chiens et leus, si con vos estes,
Qar conseilliez ceste chaitive.
Mout hé l'eure que je sui vive.
Mort, quar me pren, si me delivre !
Qar Renart ne me lesse vivre.
.V. freres oi ja de mon pere,
Touz les menja Renart le lerre ;
Ce fu grant perte et grant dolors.
De par ma mere oi .V. serors,
Que virges poules, que meschines,
Mout i avoit beles gelines ;
Gonbert de Fresne les servoit,
Qui de pondre les enpressoit.
Le las ! mar il les engressa ;
C'onques Renart ne l'en lessa
De toutes .V. que une seule,
Toutes passerent par sa geule.
Et vos, qui ci gisez em biere,
Ma douce suer, m'amie chierre,
Con vos estïez tendre et grasse !
Que fera or vostre suer lasse,
Qui a nul jor ne vos regarde ?
Renart, la male flambe t'arde !
Tantes foiz nos as dessolees
Et chaciees et vilanees
Et descirees nos pelices
Et enbatues jusqu'as lices !
Et hier main de devant ma porte
Me jetas tu ma seror morte,
Puis t'en fouis par mi .I. val ;
Gonbert n'ot pas isnel cheval,
Ne ne te pot a pié ataindre.
Je m'estoie venue plaindre,
Mes je ne truis qui droit m'en face,
Qar il ne crient nule menace,
N'autre coroz vaillant .II. soles. »
Pinte la lasse a ces paroles
Chaï paumee el pavement
Et les autres tot ensement.
Por relever les .IIII. dames
Se leverent de lor eschames
Et chiens et leus et autres bestes ;
L'eve lor gietent sor les testes.
Qant revienent de pasmoison,
Si conme en escrit trovon,
La ou li rois virent seoir
Se laisent a ses piez chaoir ;
Et Chantecler si s'agenoille,
De ses lermes ses piez li moille.
Et quant li rois vit Chantecler,
Pitié li prist du bacheler,
.I. soupir a fait de parfont,
Ne s'en tenist por l'or du mont.
Par mautalent drece la teste,
Puis n'i ot si hardie beste,
Ors ne sengler, qui peor n'ait
Conme lor sire crie et brait.
Tel peor ot Coarz li lievres
Que il en ot .II. jors les fievres.
Toute la cort fremist ensemble ;
Le plus hardiz de peor tremble.
Par mautalent la queue tire,
Si s'en debat par tel desire
Que toute en sone la meson ;
Et puis fu tele sa raison :
« Dame Pinte, dist l'emperere,
Foi que je doi l'ame mon pere,
Por qui je ne fis aumosne hui,
Mout me poise de vostre anui
Se je ne le puis amender.
Mes je feré Renart mander
Si que a voz eulz le verroiz
Et as voz oreilles orroiz
Con grant venjance en sera prise,
Qar j'en voil fere grant justise
De l'amende et del desroi. »
Qant Ysengrin oï lor roi,
Isnelement en piez se drece :
« Sire, fet il, c'est grant proece ;
Mout en seroiz par tout loez,
Se vos Pinte vengier pouez
Et sa seror dame Coupee
Que Renart a si acoupee.
Je nel di pas por la haïne,
Mes je le di por la meschine
Qu'il a morte, que je ne face
Por chose que je Renart hace. »
Fait l'emperere : « Biax amis,
Maint grant duel m'a il el cuer mis,
Ce n'est or pas li premereins.
A vos et a toz les foreins
Me plain je, si con fere sueil,
De l'avoutire et de l'orgueil
Et de la honte qu'il a fete
Et de la pes qu'il a enfrete.
Mes or parlons d'autre parole.
Bruns li ors, prenez une estole,
Conmandez l'ame de cest cors.
Et vos, sire Bruiant li tors,
La sus endroit cele costure
Me ferez une sepouture.
— Sire, fait Brun, vostre plaisir. »
A tant va l'estole saisir,
Et non mie tant seulement,
Mes li rois el conmendement
Et tuit li autre du concile
Ont conmencie l'evangile.
Sire Tardis le limaçons
Si lut por cele .III. leçons
Et Rooniax chanta le vers
Et il et Brichemer li cers.
Qant l'evangile fu chantee
Et ce vint a la matinee,
Le cors porterent enterrer ;
Mes ançois l'orent fet lever
En .I. mout bel vessel de plon,
Onques meillor ne vit nus hon.
Puis l'enfouirent soz .I. arbre
Et par desus mistrent .I. marbre,
Si ont escrit le non la dame
Et sa vie et conmandé s'ame,
Ne sai a cisel ou a gresfe.
Il ne servirent pas de befe,
Ainz ont escrit une espitace :
“Desoz cel arbre en une place,
Ci gist Coupee, suer Pintain,
Tot einsi l'astorna hui main
Renart, qui chascun jor empire,
En fist as denz si grant martire.”
Qui lors veïst Pintain plorer,
Renart maudire et devorer,
Et Chantecler les piez estendre,
Mout grant pitié l'en peüst prandre !
Quant li dels fu issi lessiez
Et il fu auques abessiez :
« Emperere, font li baron,
Qar nos vengiez de cel gloton,
Qui tantes guiles nos a fetes
Et tantes pes nos a enfretes.
— Mout volentiers, dist l'emperere ;
Qar m'i alez, Brun, biax doz frere,
Vos n'avez ja de lui regart.
Dites Renart de moie part
Qu'atendu l'ai .VIII. jors entiers.
— Sire, dist Brun, mout volentiers. »
A tant se met en l'ambleüre
Par mi .I. val d'une costure,
Que il ne siet ne ne repose.
Lors avint a cort une chose,
Endementiers que Brun s'en vet,
Qui Renart empira son plet ;
Qar mesire Coart li lievres,
Qui de peor trembloit de fievres,
.II. jors les avoit ja eües,
Merci Dieu or les a perdues
Sor la tombe dame Coupee ;
Car, quant ele fu enterree,
Onc ne se volt de lui partir,
S'eüst dormi sor le martir.
Et qant Ysengrin oï dire
Que ele estoit vraie martire,
Dist qu'il avoit mal en l'oreille.
Rooniax, qui bien le conseille,
Sor la tombe gesir le fist ;
Lors fu gariz, si con il dist,
Mes se ne fust bonne creance
Dont nus ne doit avoir dotance
Et Rooniax qui le tesmoingne,
La cort cuidast ce fust mençonge.
Quant a la cort vint la novele,
A tiex i ot qu'ele fu bele ;
Mes a Grimbert fu ele lede,
Qui por Renart parole et plaide
Entre lui et Tybert le chat.
S'or ne set Renart de barat,
Mar est bailliz, s'il est tenuz ;
Qar Brun li ors est ja venuz
A Malpertuis, le bois entier,
Par mi l'adrece d'un sentier.
Por ce que grant estoit son cors,
Remanoir l'estut par defors,
S'estoit devant la barbaquane.
Renart qui tot le mont engane
Por reposer s'est tret ariere
En mi le fonz de sa tesniere.
Garnie avoit mout bien sa fosse
D'une geline grant et grosse
Et s'avoit mengié a matin
.II. beles cuisses d'un poucin ;
Or se repose et si se aise.
A tant es vos Brun a la haise :
« Renart, fait il, parlez a moi,
Je sui Brun, mesagier lor roi.
Issiez ça fors en ceste lande,
Si vos diré que il vos mande. »
Renart set bien que c'est li ors ;
Reconneü l'avoit au cors.
Lors se conmence a porpenser
Conment son cors porra tenser :
« Brun, fet Renart, biax doz amis,
Con en grant painne t'a or mis
Qui ça te ra fet avaler !
Je m'en devoie la aler,
Mes que eüsse mengié ançois
D'un merveilleus mengier françois ;
Qar, sire Bruns, vos ne savez,
L'en dit a cort : “Sire, lavez !”
A riche honme, quant il i vient.
Gariz est qui ses manches tient ;
De primes a buef a l'egrés,
Aprés revient li autres mes,
Quant li sires les puet avoir.
Mes povres hons qui n'a avoir,
Si est de la merde au deable :
Ne ne siet a feu, ne a table,
Ançois menjut sor son giron.
Li chien li viengnent environ,
Qui le pain li tolent des mains.
Une foiz boivent, c'est du mains ;
Ne ja c'une foiz ne bevront,
Ne ja que .I. seul mes n'avront.
Les os lor gietent li garçon,
Qui plus sont fel que vif charbon.
Chascun tient son pain en son poing,
Qar tuit sont feru en .I. coing
Et li seneschal et li queu ;
De tel chose ont lor seignor peu
Dont li larron ont grant plenté,
Qar fussent il ars et venté !
La char lor emblent et les pains
Qu'il envoient a lor putains.
Por tel afere con je di,
Biau sire, avoie des mardi
Mon lart et mes pois aünez,
Dont je me sui desjeünez,
Et s'ai bien mengié .II. denrees
De novel miel en fresches rees.
— Nomini pastre, christum fil,
Dist li ors, par le cors saint Gil,
Cel miel, Renart, dont vos abonde ?
Ja est ce la chose du monde
Que je miex aim et plus desirre ;
Qar m'i menez, biau tres doz sire,
Por le cuer bieu, Diex, moie coupe ! »
Et Renart li a fet la loupe,
Por ce que si tost le deçoit,
Et li chaitis ne s'aparçoit,
Et il li trempe la corroie.
« Brun, fet Renart, se je savoie
Que je trovasse en vos fiance
Et amistiez et aliance,
Foi que je doi mon filz Rovel,
De cest bon miel fres et novel
Vos empliré encui le ventre ;
Qar au dedenz, si con l'en entre,
Du bois Lanfroi le foretier ...
Mes ce que vaut ? Ce n'a mestier,
Qar se je ore o vos aloie
Et de vostre aise me penoie,
Tost m'en ferïez male part.
— Qu'avez vos dit, sire Renart ?
Me mescreez vos donc de rien ?
— Oïl ! — De quoi ? — Je le sai bien :
De traïson, de felonnie.
— Renart, or est ce deablie,
Quant de tel chose me mesdites.
— Non faz ! ore en soiez toz quites,
Ne vos enport nul mal corage.
— Vos avez droit, quar, par l'omage
Que fis dant Noble le lyon,
Onc n'oi vers vos entencion
D'estre traïtres ne trichierres,
Ne envers vos estre boisierres.
— Je n'en quier autre seürté,
Je m'en met a vostre bonté »
Qanque Brun velt, Renart otroie.
A tant se metent a la voie ;
Onques n'i ot resne tenu
Desi a tant qu'il sont venu
El bois Lanfroi le foretier ;
La s'aresterent li destrier.
Lanfroi, qui le bois soloit vendre,
.I. chesne ot conmencié a fendre ;
.II. coins de chesne toz entiers
I avoit mis li foretiers.
« Brun, fet Renart, biax doz amis,
Vez ore ci que t'ai promis ;
Ici dedens est la chatoire.
Or du mengier, si irons boire :
Or as bien trové ton avel. »
Et Brun i mist lors son musel
El chesne et les .II. piez devant ;
Et Renart le vet sus levant
Et adrecier en contre mont.
De loing se tret, si le semont :
« Cuivert, fet il, ovre la bouche,
A poi que cist busiaus n'i touche.
Filz au putain, ovre la gole. »
Einssi le conchie et afole.
Maudite soit sa vie toute !
Jusque a .I. an n'en tresist goute,
Car n'i avoit ne miel ne ree.
Endementierres que Brun bee,
Renart a les coins descoingniez
Et a grant painne destachiez ;
Et quant li coing furent osté,
La teste Brun et li costé
Furent dedenz le chesne enclos.
Or est li las en mal repos :
Mout l'avoit mis en male presse.
Et Renart, qui ja n'ait confesse,
Qar onques ne fist bien ne aumone,
En loing estoit, si le rampone :
« Brun, fet il, je savoie bien
Que querïez art et engien,
Ja de cel miel ne gouteroie ;
Mes je sai bien que je feroie,
S'un' autre foiz l'avoie a fere.
Mout es ore de put afere,
Quant de cel miel ne me proiez.
Haï ! con me garderïez,
S'estoie en une enfermeté
Et quant seroie a sauveté,
Vos me lerïez poires moles. »
A tant es vos a ces paroles
Seingnor Lanfroi le foretier,
Et Renart se mist au frapier.
Quant le vilain vit Brun l'ors prandre
Au chesne que il devoit fendre,
A la vile s'en vet le cors.
« Harou, harou, fet cil, a l'ors !
Ja le porrons as poins tenir. »
Qui lors veïst vilains venir ;
Et vont fuiant par le boscage
Et portent qui bastons, qui mace,
Qui baston, qui flael d'espine.
Grant peor ot Brun de s'eschine ;
Quant il oï venir la rage,
Fremist et pense en son corage
Que miex li vient le musel perdre
Que Lanfroi le peüst aerdre,
Qui devant vint a une hache.
Taste et retaste et tire et sache,
Oste le corps, rompent les vaines,
Tant a sachié que a grant painnes
Fant li cuirs et la teste qasse ;
Mes del sanc i lessa grant masse,
La piau des piez et de la teste.
Onc nus ne vit si lede beste :
Le sans li coule du musel,
En tot son vis n'a tant de pel
Dont l'en peüst fere une borse.
Einssi s'en va le filz a l'orse ;
Par mi le bois s'en vet fuiant
Et li vilain le vont huiant :
Gonbert, le filz sire Gillain,
Et Hardouin Coupevilain
Et Fainber et le filz Galon,
Dant Helyes, le niez Foucon,
Et Outrant, li cous de l'Aglee,
Qui sa fame avoit estranglee ;
Tigiers, le fuitis de la vile,
Qui ot .I. enfant de Poufile
Et as premiers Brise Favile
Et Rocelins, li filz Nancille,
Et son filz Ogier de la Place,
Tuit li viennent a une trace ;
Et misires Hubert Grospet
Et le filz Fouchier Galopet.
Li ors s'en fuit hors de la noise ;
Et li prestres de la paroise,
Qui fu peres Martin d'Orliens,
Revenoit d'espandre son fiens.
Une forche tint en ses mains,
Si le feri par mi les rains ;
Par I. pou ne l'a abatu,
Mout l'a blecié et confondu.
Cil qui fait pingnes et lanternes
Si ataint l'ors entre .II. chenes ;
D'une corne de buef qu'il porte
Li a toute l'eschine torte ;
Et d'autres vilains i ot tant
Qui as maces le vont batant
Que a grant paine en eschape.
Or est Renart en male trape,
Se Brun li ors le puet ataindre.
Mes quant il l'oï de loing plaindre,
Si s'est mis par mi une adrece
A Malpertuis, sa forterece ;
Li a Renart .II. moz lanciez :
« Brun, estes vos bien avanciez,
Ce dist Renart, del miel Lanfroi
Que vos avez mengié sanz moi ?
Vostre male foi vos parra ;
Certes il vos en mescharra
Que ja n'avrez a la fin prestre.
De quel ordre volez vos estre,
Qui rouge chaperon portez ? »
Et li ors fu si amatez
Qu'il ne li pot respondre mot.
Fuiant s'en va plus que le trot,
Encor quida chaoir es mains
Lanfroi et as autres vilains.
Tant a alé esperonnant
Que dedenz mie di passant
Est revenuz en la chariere
Ou li lion tint cort pleniere.
Pasmé chaï es paveillons
De si haut con il estoit lons,
Et si n'aporte nule oreille.
La cort s'en seigne a grant merveille.
Dist li rois : « Bruns, qui t'a ce fet ?
Laidement t'a ton chapel fret,
Par poi qu'il nel t'a encisié. »
Brun i a tant de sanc lessié
Que la parole li failli :
« Rois, fet il, si m'a malbailli
Renart, com vos pouez veoir. »
A tant li vet as piez chaoir.
Qui lors veïst le lion braire,
Par mautalent ses crins detraire
Et jurer le cors et la mort !
« Brun, fet li rois, Renart t'a mort,
Ne cuit q'autre merci en aies ;
Mes par la mort et par les plaies,
Je t'en feré si grant venjance
Qu'en le savra par toute France.
Ou estes vos, Tyberz li chaz ?
Alez moi por Renart viaz ;
Dites moi le rous deputaire
Qu'i me viengne en ma cort droit faire,
Si n'i aport or ne argent
En la presence de la gent,
Ne parole por soi desfendre,
Mes la hart a sa gole pendre. »
Tybert ne l'osa refuser,
Que s'il s'en pouist escuser,
Encor fust sanz li li sentiers.
Mes a enviz ou volentiers,
Covient au sane aler le prestre,
Et Tybert se mist a senestre
Par mi le fons d'une valee.
Tant a sa mule esperonnee
Qu'il est venuz a l'uis Renart.
Dieu reclainme et saint Lienart,
Qui deslïer suet les prisons,
Qu'il le gart par ses oroisons
Des mains Renart son compaingnon,
Qar il le set tant a gainon
Et a beste de put conroi :
Neïs a Dieu ne porte il foi.
La riens qui plus le desconforte,
Ce fu quant il vint a la porte,
Mes entre .I. fresne et .I. sapin,
A veü l'oisel saint Martin.
Assez si le hucha : « A destre ! »
Et li oisiax vint a senestre.
Tybert se tint une grant pose ;
Or vos di que ce fu la chose
Qui plus l'esmoie et plus le donte.
Ses cuers li dist qu'il avra honte
Et grant anui et grant vergone ;
Tant doute Renart et resoingne
Qu'il n'ose entrer en sa meson.
Par defors conte sa raison,
Mes mauvés en ert ses gaainz.
« Renart, fet il, sire compains,
Respon moi, es tu la dedens ? »
Renart respont entre ses dens
Tot coiement que nus ne l'oie :
« Tybert, par vostre male joie
Et par vostre pute aventure
Soiez venuz en ma pasture !
Si serez vos, s'engin ne faut. »
Et puis li respondi en haut :
« Tybert, fet li Renart, veilconme !
Se tu venoies or de Ronme
Ou de Saint Jaque freschement,
Bien soiez venu hautement
Conme au jor de Pentecoste. »
Qar sa parole, qu'il li coute ?
Si le salue belement.
Et Tybert li respont briément :
« Renart, nel tenez a desroi ;
Se je vieng ci de par le roi,
Ne cuidiez pas que je vos hace.
Li rois vos het et vos menace ;
Vos n'avez a la cort voisin
Fors dant Grimbert vostre cosin
Qui ne vos hace durement. »
Et Renart li respont briément :
« Tybert, lessiez le menacier
Et lor denz sor moi aguisier.
G'irai a cort et si orrai,
— Je vivrai tant con je porrai —
Qui sor moi vodra noient dire.
— Ce sera grant savoir, biau sire,
Si le vos lo, que je vos aim.
Mes certes je ai si grant fain
Que toute en ai torte l'eschine.
Avez vos ne coc ne geline
Ne chose qu'en puisse mengier ?
— Trop menez ore grant dangier,
Ce respondi Renart : baraz !
De souriz crasses et de raz,
Je cuit que n'en gouterïez.
— Si feré voir. — Non ferïez.
— Oïl, ja n'en seré lassez.
— Et je vos en donré assez
Demain ainz le soleil levant.
Or me sivez, g'irai avant. »
A tant s'en ist de sa tesniere
Et Tybert le sieut par derriere,
Qui n'i entent barat ne guile.
Traiant s'en va vers une vile
Ou il n'avoit coc ne geline
Dont Renart n'ait fet sa cuisine.
« Tybert, savez que nos ferons ?
Entre .II. mesons enterrons,
Ce dist Renart, ci a .I. prestre
De qoi je connois mout bien l'estre.
Assez a froment et avainne,
Mes les soriz en font grant painne ;
Mengié en ont bien plus d'un mui.
Encor n'a gueres que g'i fui,
Adonc lor fis une envaïe :
.X. en reting en ma baillie,
Les .V. en ai mengies hui,
Que n'i acompaingnai nului.
Vez ici par ou en i entre.
Passe outre, s'aloingne ton ventre. »
Mes li lechierres li mentoit,
Qar li prestre qui la manoit,
Il n'i avoit ne buef ne vache
Ne autre chose que je sache,
Fors .II. gelines et .I. coc.
Martinet, qui puis ot le froc
Et qui fu puis moines renduz,
Avoit au trou .II. laz tenduz
Por Renart prendre, le gorpil.
Diex garisse au prestre cel fil
Qui ja aprent si bien barat
Con de prandre gorpil ou chat !
« Tybert, sail outre, dist Renart,
Fi ! merde, con tu es coart !
Je t'atendré au trou la fors. »
Et Tybert passe avant son cors,
Mes or se puet tenir por fol ;
Qar li laz li manse le col.
Tret et retret Tybert li chaz ;
Con plus tret, plus entre li laz.
Eschaper cuide ; rien ne vaut,
Qar Martinet le clerc li saut :
« Or sus, or sus, fet il, biau pere !
Aÿde, aÿde, bele mere !
Alumez, si courez au trou :
Le gorpil est tenu por fou. »
La mere Martinet s'esveille,
Saut sus, s'alume la chandoille,
A une main tint sa quenoille.
Et li prestre a .II. poins s'acoille,
S'est erroment du lit sailliz.
Or fu Tybert mout asailliz,
Qu'il prist .C. coux de livroison
Ainz qu'il tornast de la meson.
Fiert le prestre, fiert la soingnanz,
Et Tybert giete avant les denz ;
Si con nos trovons en l'estoire,
Regarde la coille au provoire,
As dens et as ongles tranchanz
Li a tranchié .I. des pendanz.
Quant la fame vit sa grant perte,
Lors primes ot dolor aperte,
Trois foiz s'est chaitive clamee
Et a la quarte s'est paumee.
Au duel que Martinet menoit
Por sa mere qui se paumoit,
Tybert s'en eschapa, li chaz
Qui mengié ot as denz les laz.
Il a esté bien laidengiez,
Mes en la fin s'est bien vengiez
Du prestre qui si le batoit.
Mout volentiers s'en vengeroit
De Renart, s'il ert au deseure ;
Mes li lechierres ne demore ;
Quant Martinet dist : « Levez sus ! »
Onques n'i volt atendre plus,
Ainz s'en foui a son repaire.
Et cil remest por le mal trere :
« Haï ! fet il, Renart, Renart,
Ja Diex n'ait en vostre ame part !
Bien deüsse estre chastiez,
Qui tantes foiz sui engingniez
Par le barat Renart li rous.
Et li prestre, li mauvés cous,
Qui Diex doint mal giste et pou pain
Entre lui et s'orde putain,
Qui hui me fist une envaïe !
Mes d'un des pendanz n'a il mie ;
A tout le mains en sa paroche,
Ne puet sonner c'a une cloche.
Et ses filz, Martinez d'Orliens,
Que ja ne croisse en lui nul biens,
Qui hui m'aloit einsi batant !
Ja ne muire il jusque a tant
Qu'il ait esté moines si trez
Et puis par larrecin desfez ! »
Tant a sa plainte demenee
Qu'il est venuz en la contree
Et en la cort ou li rois siet.
Ou qu'il le voit, as piez li chiet,
Si li raconte la merveille :
« Diex ! dist Noble, quar me conseille,
Con oi ore grant deablie
De Renart qui si me conchie,
Ne je ne puis trover nului
Qui me venge de cest anui.
Sire Grimbert, mout me merveil
Se ce est par vostre conseil
Que Renart me tient si por vil.
— Je vos pramet, sire, nenil !
— Alez donc tost, si l'amenez ;
Gardez que o lui revenez.
— Sire, ce ne puis ge pas fere.
Renart est de si put afere
Bien sai que pas ne l'amerroie,
Se je vos letres n'en avoie.
Mes s'il veoit vostre seel,
Foi que je doi saint Danïel,
Lors sai je bien que il vendroit,
Ja nule essoigne nel tendroit.
— Voire dist », fet soi l'emperere.
Lors li devise la matere
Et Baucent le sengler escrit
Et seela qanque il dit ;
Puis bailla Grimbert le seel.
Et cil se mist en .I. prael,
Et puis s'en entra en .I. bos ;
Bien li suoit la piau du dos
Ainz qu'il venist a l'uis Renart.
Au vespre trove en .I. essart
.I. sentier qui bien le conduit
A l'uis Renart devant la nuit.
Li mur sont haut et li destroit ;
Par .I. guichet en ala droit,
Entre Grimbert el premier baille.
Dant Renart crient que ne l'asaille,
Qant il oï celui venir ;
Pres de meson se volt tenir
Tant que il sache la verté.
Es vos Grinbert en la ferté :
Au pont torneïz avaler,
Au petit pas et au torner,
Ainz qu'il entrast en sa tesniere
Le cul avant, la teste ariere,
L'a bien Renart reconneü
Ainz que de plus pres l'ait veü.
Grant joie en fet et grant solaz,
Au col li met andeus ses braz ;
Desoz li proie .II. coisins,
Por ce qu'il estoit ses cousins.
De ce tien ge Grimbert a sage
Qu'il ne volt dire son corage,
S'eüst mengié ançois assez
Et que li mengiers fust finez.
« Sire Renart, ce dist Grimbert,
Vostre barat est mout apert.
Savez vos que li rois vos mande ?
Ne mie mande, mes conmande
Que vos li veniez fere droit
En son palés ou que il soit.
Que demandez vos Ysengrin ?
Prendra ja vostre guerre fin ?
N'a Brun l'ors n'a Tibert li chaz
Mar veïstes vostre baraz ;
Ne vos en puis doner confort,
Ja n'en avrez el que la mort,
Ne vos, ne tuit vostre chael.
Tenez ent donc icest seel,
Gardez que la letre vos dit. »
Li lechierres tremble et fremist,
O grant peor le seel bruise,
Voit que la letre li devise,
Si soupira au premier mot :
Bien sot a dire que il ot.
“Mesire Noble le lyons,
Qui de toutes les regions
Et des bestes est roi et sire,
Mande Renart honte et martire
Et grant anui et grant contraire,
Se demain ne li vient droit faire
Enz en sa cort devant sa gent,
Si n'i aport or ne argent.”
Quant Renart entent la novele,
Le cuer li bat soz la mamele,
Tot le viaire li nerci.
« Por Dieu, fet il, Grimbert, merci ;
Mout hé l'eure que je tant vif.
Conseilliez cest dolent chaitif,
Qar je seré demain penduz ;
Si vodroie ore estre renduz
A Cligni ou a Clerevaus ;
Mes je connois tant moines faus
Que je crieng qu'esir m'en coviengne,
Si est bien droiz que je m'en tiengne.
— N'aiez de ce, dist Grimbert, cure.
Vos estes en grant aventure
Tant con vos estes ci sanz gent.
Confessez vos a moi briément ;
Rent toi a moi ançois confés,
Qar je n'i voi prestre plus pres. »
Renart respont : « Sire Grimbert,
Ci a conseil bon et apert,
Car se je vos di ma confesse,
Devant ce que la mort m'apresse,
De ce ne puet venir nus max :
Se je muir, si serai toz saux.
Ore entendez a mes pechiez.
Sire, j'ai esté entechiez
De Hersent, la fame Ysengrin ;
Mes or vos en dirai la fin,
S'ele en fu a droit mescreüe,
Car voirement l'ai je foutue ;
Or m'en repent, Diex, moie coupe,
Mainte foiz li bati la croupe.
Ysengrin ai je tant forfet
Que nel puis veer a nul plet.
Diex, toi rent m'ame en garison !
.III. fois l'ai fet metre en prison,
Si vos dirai en quel maniere.
Jel fis chaoir en la loviere,
La ou il vost mangier l'aignel ;
La ot si bien batu la pel
Qu'il prist .C. cox de livroison
Ainz qu'il partist de la meson.
Jel fis el brai bien enbroier,
Ou le troverent .III. berchier,
Sel batirent con asne a pont.
.III. bacons avoit en .I. mont
Chiés .I. preudonme en .I. lardier ;
De ceus li fis je tant mengier
N'en pot issir, tant fu ventrez,
Par la ou il estoit entrez.
Jel fis peschier par la gelee
Tant qu'il ot la queue gelee.
Jel fis peschier en la fontaine
Par nuit quant la lune estoit plaine ;
De l'ombre de la blanche ymage
Cuida avoir trouvé fromage.
Et si refu bien tost traïz
Devant la charrete as plaïz,
.C. foiz vaincu, hué et mat.
Par fine force de barat
Li fis je tant que il fu moines,
Puis dist que il seroit chanoines,
Quant on li vit la char mengier.
Fox fu qui de lui fist berchier.
Je ne vos aroie hui retrait
La honte que je li ai fait.
Il n'a beste en la cort le roi
Qui ne se puist plaindre de moi.
Je fis Tybert chaoir es laz,
Quant il cuida mengier les raz.
De tout le parenté Pintain
Fors solement lui et s'antain,
N'i a remés coc ne geline
Dont je n'aie fet ma cuisine.
Quant li oz fu devant mon crues
De senglers, de vaches, de bues
Et d'autres bestes bien armees,
Qu'Isengrin i ot amenees
Por cele guerre metre a fin,
Reting Roonel le mastin ;
Bien furent .VIIM. compaingnon,
Que chien, que lisses, que gaingnon ;
Tuit furent batu et plaié,
Mes malement furent paié,
Qar je lor toli lor soudees.
Quant les oz furent assemblees,
Par guile et par conchiement
Lor toli ge lor paiement ;
Au derreain lor fis je lobe.
Or m'en repent, Diex, moie coupe.
Or voil venir a repentance
De qanque je fis en m'enfance.
— Sire Renart, ce dist Grimbert,
Vos pechiez m'avez descouvert
Et le mal que vos avez fait ;
Se Diex vos giete de cest plait,
Gardez vos bien du renchaoir.
— Ja Dex ne me dont tant veoir,
Ce dist Renart, que ja mes face
Nule chose qu'a Dieu desplace ! »
Il li otroie qanqu'il volt,
Cil l'asolt et li dist tantost
Moitié romanz, moitié latin.
Renart, quant ce vint au matin,
Laissa sa fame et ses enfanz ;
Au departir fu li dels granz.
Congié prist a son mariage :
« Enfanz, dist il, de haus parage,
Pensez de mes chastiax tenir,
Que que de moi doie avenir,
Contre contes et contre rois ;
Car vos ne troverez des mois
Conte, prince, ne chevetainne
Qui vos mesface une chastaingne.
Ja par euls ne serez grevez,
Se vos avez les ponz levez,
Car vos avez assez vitaille ;
Ne cuit devant .VII. anz vos faille.
Que vos iroie je disant ?
A Damedieu toz vos conmant,
Qui me ramaint si con je voil. »
A tant mist le pié sor le soil,
A l'issue de sa tesniere
A conmencie une proiere :
« Diex, fist il, rois omnipotens,
Garde mon savoir et mon sens
Que je nel perde par peor
De devant le roi mon seignor,
Qant Ysengrin m'acusera.
De quant qu'il me demandera,
Que je li puisse reson rendre
Ou du lessier ou du desfendre !
Me doint sain et sauf reperier,
Qu'encore me puisse vengier
De ceus qui me font si grant guerre ! »
Lors se coucha adenz a terre
Et .III. foiz se rendi corpables,
Et se seigna por les deables.
Or s'en vont li baron a cort,
Passerent l'eve qui la cort
Et les destroiz et la montaingne,
Et puis chevauchent par la plaingne.
En ce que Renart se demente,
Du bois ont perdue la sente,
La voie et le chemin ferré,
Et nequedent tant ont erré
Qu'il s'avoient par mi les plains
Delez une granche a nonnains.
La meson est mout bien garnie
De toz les biens que terre crie,
De let, de fromaches et d'ues,
De brebis, de vaches, de bues,
D'unes et d'autres norriçons.
Dist Renart : « Car nos adreçons
Par encoste de ces espines,
Vers cele voie a tiex gelines :
La est la voie que lessons.
— Renart, Renart, dist li tessons,
Diex set bien por qoi vos le dites.
Filz au putain, puanz herites,
Mauvés lechierres et engrés
N'estïez vos a moi confés
Et avïez merci crïé ?
— Sire, je l'avoie oublïé.
Alon nos ent ; vez moi tot prest.
— Renart, Renart, por noient est.
Dieu, parjuré ! Dieu, foimentie !
Tout jors durra ta lecherie.
Con tu es fole creature,
Qui es de mort en aventure,
Et aprés ta confession,
Et ja vels fere desraison !
Et tes granz pechiez te vont sore ;
Vien t'en, que maudite soit l'eure
Que chaïs seur terre de mere !
— Belement le dites, biau frere,
Alon nos ent en pes amblant. »
N'en ose fere autre semblant
Por son cousin qui le chastie,
Et nequedent sovent colie
Vers les gelines cele part.
Mout est dolent, quant il s'en part ;
Et qui la teste li coupast,
As gelines tantost alast.
Or s'en vont li baron ensemble.
Diex ! con la mule Grimbert amble ;
Mes li chevax Renart açoupe,
Le sanc li bat desus la croupe :
Tant crient et doute son seignor,
Que onques mes n'ot tel peor.
Tant ont alé et plains et bos,
Et l'ambleüre et les galos,
Et tant ont la montaingne alee
Qu'il sont venuz en la valee
Qui en la cort le roi avale ;
Descenduz sont devant la sale.
Si tost com Renart vint a cort,
Il n'i a beste ne s'atort
Ou d'oposer ou de respondre.
Ore est Renart pres de confondre ;
N'en tornera qu'il ne s'en cuise,
Qar Ysengrin ses denz aguise
Et Tybert li chaz li conseille
Et Bruns qui la teste ot vermeille.
Mes qui q'aint ne hee Renart,
Ne fet pas chierre de coart,
Ainz conmence en mi la meson,
Teste levee, sa raison :
« Rois, fait Renart, je vos salu
Con cil qui plus vos a valu
Que tuit li baron de l'empire.
Mes tort a qui vers vos m'empire.
Ne sai se c'est par mon eür,
Je ne fui onque asseür
De vostre amor .I. jor entier.
Je parti de cort devant ier
Par vostre gré et par amor,
Sanz mautalent et sanz clamor.
Or ont tant fet li losengier
Qui de moi se veulent vengier,
Que vos m'avez jugié a tort.
Mes puis, sire, que rois s'amort
A croire ses mauvez larrons
Et il lesse ses bons barons,
Et guerpist le chief por la queue,
Lors vet la terre a male veue ;
Qar cil qui sont serf par nature
Ne sevent esgarder mesure.
S'en cort se puent alever,
Mout se painnent d'autrui grever ;
Cil si loent le mal a fere
Qui bien en sevent a chief traire
Et enborsent autrui avoir.
Ice vodroie je savoir
Que Bruns et Tybert me demande.
Il est voirs, se li rois conmande,
Que mout bien me puet fere lait,
Encor ne l'aie je forfet,
Qu'il ne sevent dire porqoi.
Se Brun menja le miel Lanfroi
Et le vilain le desfia,
Et il por coi ne s'en venja ?
Ja a il granz mains et granz piez,
Si a grant musel et grant giez.
Et mesire Tybert li chaz
Menja les soriz et les raz ;
Se l'en l'i prist et il ot honte,
Por le cuer bieu, a moi que monte ?
D'Ysengrin ne sai je que dire,
Qar il n'a mie tort del dire
Que j'avoie sa fame amee ;
Et puis qu'el ne s'en est clamee,
Sui ge lechierres de ma vie ?
Li fox jalous qui a envie !
Est por ce droiz que l'en me pende ?
Nenil, sire, Diex m'en desfende !
Qar ce seroit desloiauté ;
Mout est grant vostre loiauté
Que j'ai tot jors vers vos seüe ;
M'a l'ame del cors desfendue.
Mes foi que doi Dieu et saint Jorge,
J'ai toute chanue la gorge,
Viex sui, si ne me puis aidier,
Si n'ai mes cure de plaidier.
Pechié fet qui a cort me mande ;
Mes puis que mesire conmande,
Si est il droiz que ge i viengne.
Or sui devant lui, si me tiengne
Et si me face ardoir ou pendre,
Qar ne me puis vers lui desfendre :
Je ne sui pas de grant puissance.
Mes ce seroit povre venjance,
Si en parleront mainte gent,
Se l'en me pent sanz jugement.
— Renart, Renart, dist l'emperere,
Dahez ait l'ame vostre pere
Et la putain qui vos porta
Quant ele ne vos avorta !
Or me dites, traïtre lerres,
Por qoi estes si bareterres ?
Bien savez parler et plaidier,
Mes ce que chaut ? Il n'a mestier.
N'en partirez en nule guise
Que de vos ne face justise ;
N'i a mestier chiere hardie
Ne n'i vaut vostre cohardie.
Mout savez de la fauve anesse,
Se ja n'avez vostre promesse
Que vos ai orendroit pramise.
Hui estes venuz au juïse
Tel conme verront mi barron
Que l'en doit fere de larron
Et con de felon traïtor ;
N'en partirez sanz mauvez tor
Se ne vos pouez escondire
De quant que l'en vos savra dire.
— Sire, dist Grimbert li tessons,
Se nos vers vos nos abessons
Por droit fere et por afaitier,
Ne devez pas por ce traitier
Vostre baron vilainement,
Mes par loi et par jugement.
Entendez ça, ne vos anuit :
Renart est venuz par conduit,
S'est qui de lui face clamor,
Vos li otroiez par amor
A respondre par jugement
En vostre cort voiant la gent. »
Ainz que Grimbert eüst finee
Sa reson ne bien terminee,
Se dreça en piez Ysengrin
Et le mouton sire Belin,
Tybert li chaz et Rooniax
Et dant Tiecelin li corbiax
Et Chantecler et dame Pinte
Si con a cort i vint soi quinte,
Et Espinart li heriçons
Et petit Poincet li faons.
Frobert li gresillons s'avance,
Qui sor toz autres crie et tence,
Dant Rouselez li escureus,
Qui avoit fet de mout grant deus.
Coart li lievres mout s'argüe
De cort en cort, de rue en rue ;
Mainte foiz li a fait anui,
Vengier s'en cuide encore encui.
Or est Renart en mal randon
Se Renart est mis a bandon ;
Mes li rois les fet en sus trere,
Lui en lest la venjance fere.
Li rois l'apele hautement
Si que l'oent toute la gent :
« Seignors, fet il, conseilliez moi
De cel larron de pute foi,
Quel justice de lui feré,
Dites conment m'en vengeré.
— Sire, font li baron au roi,
Renart est trop de pute foi,
Nus ne vos savroit desloer
Qu'en haut nel faciez encroer. »
Li rois respont : « Bien avez dit.
Or tost, fet il, sanz contredit !
Se Renart s'en estoit tornez,
Ja mes ne seroit retornez.
Sachiez qu'il nos en mescherroit,
Tiex n'en set mot qu'en ploreroit. »
Sor .I. haut mont en .I. rochier
Fist li rois les forches drecier
Por Renart pendre, le gorpil.
Estes le vos en grant peril ;
Li singes li a fait la moe,
Grant coup li donne de sa poe.
Renart regarde derrier soi,
Voit que i viegnent plus de troi ;
Li .I. le tret, l'autre le boute,
N'est merveille se il se doute.
Coart li lievres l'arochoit
De loing, que pas ne l'aprochoit ;
A l'arochier qu'a fet Coart
Lieve le chief, croule Renart.
Coart en fu si esperduz
Que onques puis ne fu veüz ;
Du signe c'ot veü s'esmaie,
Lors se muça en une haie ;
D'ilec, ce dit, esgardera
Quele justice en en fera.
Mar i muça, si con je croi,
Encui avra peor de soi.
Renart se vit mout entrepris,
De toutes parz lïez et pris ;
Ne il ne puet engin trover
Conment il se puisse eschaper :
Del eschaper est il noient,
Se li engins n'en est mout grant.
Quant il vit les forches drecier,
Lors n'ot en lui que coroucier
Et dist au roi : « Biau gentil sire,
Qar me lessiez .I. petit dire.
Vos m'avez fet lïer et prendre,
Or me volez sanz forfet pendre.
Mes j'ai fez de mout granz pechiez
Dont je sui auques entechiez ;
Or voil venir a repentance.
El non de sainte Penitance
Voil la croiz prandre por aler,
La merci Dieu, outre la mer ;
Se je muir la, si serai saus,
Et se je sui penduz, c'ert maus,
Si seroit mout povre venjance ;
Or voil venir a repentance. »
A tant li vet chaoir as piez ;
Au roi en prist mout grant pitiez.
Grimbert revient de l'autre part
Qui mainte painne ot por Renart :
« Sire, por Dieu entent a moi :
Qar le fai bien, porpense toi
Con Renart est preuz et cortois.
Se Renart vient jusqu'a .I. mois,
Encor avra mestier mout grant,
Qar n'avez si hardi serjant. »
Ce dist li rois : « Ne fet a dire,
Quant revendroit si seroit pire,
Qar tuit ceste costume tiennent ;
Qui bon i vont, mal en reviennent.
Tout autre tel refera il
S'il eschape de cest peril.
— S'il n'avoit donques bone pes,
Sire, il n'en reviengne ja mes ! »
Ce dist li rois : « Et il la preingne
Par tel covent qu'il en reviengne. »
Quant Renart l'ot, si ot grant joie ;
Ne set s'il fornira la voie.
Mes conment que il en doie estre,
La croiz a sor l'espaule destre ;
Escherpe et bordon li aportent.
Les bestes mout s'en desconfortent ;
Cil qui enpaint et bouté l'ont,
Dient qu'encor le comperront.
Es vos Renart le pelerin,
Escherpe au col, bordon fresnin.
Li rois li dist qu'il lor pardont
Tot le mesfet que fet li ont
Et il guerpisse engins et maus ;
Adonc, s'il muert, si sera saus.
Renart ne met riens en defoiz
De quant que li prie li rois,
Ainz li otroie toz ses dis
Tant que il soit de li partis ;
Ront .I. festu, si lor pardonne.
De cort se part ançois que nonne ;
Onques nul d'els ne salua,
Dedenz son cuer les desfia,
Ne mes que li rois et s'espouse,
Ma dame Fiere l'orgueillouse,
Qui tant par est cortoise et bele ;
Renart gentement l'en apele :
« Sire Renart, proiez por nos
Et nos reproierons por vos.
— Dame, dist il, vostre prïere
Devroie je avoir mout chierre.
Mout par devroit estre haitiez
Por qui proier, dame, daigniez.
Et se je cel anel avoie,
Molt en seroit mieudre ma voie.
Et sachiez, se le me donnez,
Qu'il vos sera guerredonnez ;
Redonrai vos de mes joiaux
Tant que vaudra bien .C. aniax. »
La roïne l'anel li tent,
Renart a grant joie le prent.
Entre ses denz basset a dit :
« Certes qui onques ne le vit
L'anel, mout chier le comparra :
Ja por nului ne remanra. »
Renart mist l'anel en son doi
Et puis a pris congié au roi.
Le cheval fiert des esperons,
Fuiant s'en va les granz trotons ;
Vers la haie s'est aprouchiez
La ou Coart s'estoit muciez.
Fain a greingnor que il ne seut,
De jeüner le chief li delt.
A tant est entrez en la voie ;
Coart le voit, mout s'en esmoie,
En piez se lieve de peor
Et si li a ouré bon jor.
Ce dit Coart : « Mout par sui liez
Quant vos estes sain et haitiez.
Forment me poise de l'anui
Que il vos ont si grant fet hui. »
Renart qui tot le monde boise
Dist : « Quant de mon anui vos poise
Et quant bien ne vos est del nostre,
Diex doint qu'il me poise del vostre ! »
Quant Coart l'ot, mout bien entent ;
Ne s'aseüre de noient,
Ainz s'apareille de fouir,
Qar mout se doute de traïr,
Si se velt traire vers le plain.
Renart li va saillir au frain :
« Par le cuer bieu, sire Coart,
Ça esterez, ce dist Renart ;
Ja n'ert vos chevaus si igniax
Que il vos gart de mes chaax,
Ne lor en face livroison. »
Poignant le vet de son bordon,
Coart le vet tot jors suiant
Par mi .I. val parfont et grant
Entre .IIII. roches agües,
Contre mont hautes vers les nües ;
En la plus haute Renart monte,
O lui Coart cui il fet honte ;
Qar pendant va tot contre val
Par desoz les piez au cheval.
Renart, qui mout est deputaire,
En cuide bien livroison faire
A ses faons sanz demorance.
Or pent Diex de la delivrance !
Renart regarde en la gaudine
Et vit le roi et la roïne ;
Tant voit barons et tantes bestes.
Li bois fremist conme tempestes ;
Entre euls parolent de Renart,
Mes mot ne sevent de Coart
Que il enmainne en sa prison
Tot autresi conme larron.
Renart a pris as mains la croiz,
Si lor a dit a haute voiz :
« Danz rois, tenez vostre drapel ;
Que Diex confonde le musel
Qui m'encombra de ceste frepe
Et du bordon et de l'escherpe ! »
Son cul en tert devant les bestes,
Puis si lor giete sor les testes.
En haut parole et dist au roi :
« Sire, dist il, entent a moi :
Saluz te mande Noradins
Par moi qui sui bon pelerins ;
Si te crement li paien tuit,
A poi que chascun ne s'en fuit. »
Tant lor a dit gaz et lanciez
Que dant Coart ert deslïez
Et fuit sor .I. cheval corant
Et fist .I. saut mout avenant.
Ainz que Renart se regardast,
Ne que il garde s'en donnast,
Fu Coart mout pres de la cort
Sor .I. cheval qui mout bien cort.
Les costez a touz pertuisiez,
Qar li bordon li fu fichiez
Et la pel des piez et des rains
A rompue, n'est mie sains.
Tant s'est penez et traveilliez
Q'a piez lou roi s'est avanciez,
Si li conta la deablie :
« Sire, fait il, por Dieu aïe !
— Diex ! fet li rois, sui je traïz
Et afolez et esbahiz
De Renart qui si poi me crient !
Or sai bien qu'a mauvés me tient.
Seignors, fet il, or aprés tuit !
Qar je le voi ou il s'enfuit.
Par le cuer bieu, s'il vos estort,
Vos serez et penduz et mort,
Et cil de vos qui le prendra
Tot son lingnage franchira. »
Qui dont veïst dant Ysengrin
Et le mouton sire Belin
Et Brun l'ors et Tyberz li chaz
Et mon seignor Pelé li raz
Et Chantecler et dame Pinte,
Si con vint a la cort soi quinte,
Et seignor Ferrant le roncin
Et dant Roonel le mastin !
Frobert le siut, li gresillons,
Et Petitporchaz li fuirons.
Aprés le sieut sire Baucenz,
Le sengler as agües denz,
Bruiant li tors toz esragiez
Et Brichemer touz eslessiez.
Li limaçon porte l'ensaingne,
Bien les conduit par la champaingne.
Renart regarde devant soi,
Et a veü devant le roi ;
Et vit Tardif qui les chaele,
Et vit l'enseigne qui ventele ;
Ne set quel conseil fere doie.
.I. saut a fet hors de la voie,
Entrez en est en une croute ;
Aprés le sieut toute la route.
Li autre point ne l'aseürent,
Mout le menacent tuit et jurent
Que nel puet tenir plesseïz,
Mur ne fosse ne roilleïz,
Ne forterece ne buissons,
Ne tesniere neïs mesons
Que il ne soit par nos renduz
Au roi, et puis sera penduz.
Renart voit qu'il ne puet durer
Ne por fouir ne por aler.
La bouche li vet escumant
Et il le vont si pres suiant,
Si li poilent son peliçon,
En haut en volent li tronçon,
Si li pertuisent toz les rains,
A poi ne chaï en lor mains.
Mout le tiengnent en fiere trape ;
Merveilles est s'i lor eschape.
Porquant tant s'estoit esloingniez
C'a Malpertuis s'est adreciez,
Son fort chastel et son donjon,
Sa forteresce, sa meson.
Or ne crient il ost ne asaut,
Et qui voudra aler, si aut ;
Huimés li est poi de menace,
Qui nel velt amer, si le hace.
Sa fame a l'encontre li vient,
Qui mout le doute et mout le crient.
.III. filz avoit la dame franche :
C'est Percehaie et Malebranche,
Et li tierz ot a non Rousiax :
Ce est des autres li plus biax.
Trestuit li viennent environ,
Si le pranent par le giron
Et virent les plaies qui saignent,
Mout le dolosent, mout le plaingnent ;
Tant le laverent de blanc vin,
Puis l'asistrent sor .I. coisin.
Li disner fu apareilliez ;
Tant fu penez et traveilliez
Qu'il ne menja que le braon
D'une geline et le crepon.
La dame le fait bien saingnier
Et ventouser et bien baingnier,
Tant qu'il refu en la santé
Ou il avoit devant esté.
Mesire Noble l'emperiere
Vint au chastel ou Renart ere
Et vit mout fort le rouleïz,
Les murs, les tors, le hordeïz,
Les fortereces, les donjons,
Si haut ne treroit .I. bouzons ;
Vit les trenchies et les murs
Fors et espés et haus et durs ;
Vit les qarniax desus la mote
Par ou on entroit en la roche ;
Garda, si vit l'eve et le pont
Et la chaene contre mont.
Li chastiax siet sor une roche ;
Li rois, tant con il puet, l'aproche,
Devant la porte a pié descent
Et li barnages ensement.
Au chastel viennent environ,
Chascun i tent son paveillon,
Et herbergent de toutes parz.
Or doit avoir peor Renarz,
Mes par asaut n'iert ja conquis,
Ne ne sera par force pris ;
Se traïz n'est ou afamez,
Ja ne sera par euls grevez.
Renart fu bien en sa vigor,
Montez en est desus sa tor,
Si vit Hersent et Ysengrin
Qui logiez sont desouz .I. pin ;
A haute voiz lor escria :
« Sire compains, et que i a ?
Que vos semble de mon chastel ?
Veïstes vos onques si bel ?
Dame Hersent, conment qu'il praigne,
Je vos gorfolai la vendenge ;
Et ne me chaut s'irés en est
Li cous qui vos conroie et pest.
Et vos, sire Tyberz li chaz,
Que je fis chaoir enz es laz,
Ainz qu'esisiez de la prison,
Eüstes vos tel livroison ;
Je cuit que tiex .C. cox eüstes,
Ou vin ne eve ne beüstes.
Et vos, biau sire Brun li ors,
Je vos fis ja prendre tel tors,
Quant vossistes le miel mengier,
Ja vos i fis bien donmagier :
Vos i lessastes les oreilles
Et trestuit virent les merveilles.
Et vos, mesire Chantecler,
Je vos fis ja mout cler chanter,
Que par cele gorge vos tin ;
Vos m'eschapastes par engin.
Et vos, dant Brichemer li cers,
Je vos ting ja dedenz les ners ;
Par mon engin et par mon los
Perdites de la piau du dos
Deus coroies que chiens vos firent ;
Mout a ci de ceus qui le virent.
Et vos, sire Pelez li raz,
Je vos fis ja chaoir es laz,
Quant vos alastes mengier l'orge ;
Bien vos estraintrent cele gorge.
Et vos, mesire Jocelins,
A vos di ge, sire Belins,
Je vos fis ja mon gieu puïr.
Se bien ne seüssiez fouir,
Vos i lesastes vostre gage,
Quant je vos toli le fromage
Que je menjai a mout grant joie,
Por ce que mestier en avoie.
Et vos, Rousiax li escureus,
Je vos fis ja de mout grant deux,
Quant je vos dis qu'estoit juree
La pes et bien aseüree ;
Du chesne vos fis je descendre,
Ice vos dui je mout chier vendre ;
Par la queue vos tin as denz,
Mout fustes destroiz et dolenz.
Qu'iroie je fesant lonc conte ?
N'i a celui n'aie fet honte ;
Encore en cuit je fere assez
Ainz que cist mois soit toz passez,
Car j'ai l'anel en ma saisine
Que me donna hui la roïne ;
Bien sachiez tuit, se Renart vit,
Tex le comparra q'ains nel vit.
— Renart, Renart, dist li lions,
Mout par est fors vostre mesons,
Mes n'est si fort ne l'aie asise ;
N'en partiré, si l'avré prise.
D'une riens bien vos aseür,
Jusqu'a .I. en le siege jur,
Ne por pluie, ne por orage,
Ne m'en movré en mon aage,
Ançois ert li chastiax renduz
Et vos par la gorge penduz.
— Sire, sire, ce dist Renart,
Einsi esmoie l'en coart.
Mes ainçois que vos soit renduz,
Vos sera il mout chier venduz,
Qar j'ai ceanz assez vitaille,
Ne cuit que devant .VII. anz faille :
Il i a assez de gelines
Et assez bestes aumalignes,
Bones brebiz et crasses vaches
Et si a assez de fromages.
En cest chastel est la fontainne
Qui assez est et clere et saine.
Et d'un autre me puis vanter,
Ne set tant plovoir ne venter,
Se l'eve du ciel chaoit tote,
Que ja ceainz ne chaïst goute.
Cist chastiaus est mout bien assis,
Ja ne sera par force pris.
Or vos seez, je m'en irai ;
Traveilliez sui, si mengerai
Avec ma fame la cortoise ;
Si jeünez, pas ne m'en poise. »
A icest mot si s'en avale,
Par .I. guichet entre en la sale.
La nuit sejornent cil de l'ost,
Et au matin se lievent tost.
Li rois fait ses barons venir :
« Or tost, fet il, de l'asaillir !
Vos covendroit apareillier,
Car cel larron voil deforchier. »
A icest mot se lievent tuit,
Au chastel viennent a .I. bruit.
La nuit les a fait departir ;
Vont s'en, si laissent l'asaillir.
Et l'endemain aprés mengier
Reconmencerent lor mestier ;
Onc nel porent de tant grever
Que pierre en puissent oster.
Bien i fust demi an li rois,
Ja n'i perdist Renart .I. pois.
Onques ne finerent .I. jor
Qu'il n'asausissent tot encor,
Mes ne le porent empirier
Dont il vausist mains .I. denier.
.I. soir furent mout merveilliez ;
D'asaillir furent anuiez,
Chascun dormi seürement
En sa loge mout longuement.
Et la roïne fu iree,
Envers le roi mout corouciee,
Si vet couchier a une part.
A tant es vos sire Renart,
De son chastel ist belement.
En sa loge mout fermement
Dormoit chascun desoz .I. chesne
Ou desoz orme ou desoz fresne.
Renart a bien chascun lïé
Ou par la queue ou par le pié.
Mout par a fet grant deablie ;
A chascun arbre le son lie,
Et li rois lia par la queue ;
Grant merveille ert s'ele desneue.
Puis s'en torne par la roïne,
Ou el gisoit toute sovine ;
Entre les jambes li entra.
Onques de lui ne se garda,
Ainz cuida que ce fust le ber
Q'a lui se vousist acorder.
Or pouez oïr grant merveille :
Cil a fait et cele s'esveille.
Quant vit que Renart l'ot traïe,
Si s'escria : « Aïe ! aïe ! »
Et ja estoit l'aube crevee,
Du jor est grant la matinee.
Par laiens sont tuit estormi
Cil qui estoient endormi ;
De Renart le rous s'esbahirent,
Quant avec lor dame le virent,
Et por ce que il li fesoit
Tel gieu qui pas ne li plesoit,
Si dient tuit : « Levez, levez,
Et por Dieu cel larron prenez ! »
Mesire Nobles en piez saut,
Ce sache bien, riens ne li vaut ;
Par poi la queue n'a rompue :
Grant demi pié est estendue.
Par poi li cuir ne li descire :
Il et li autre sache et tire.
Mes dant Tardif le limaçon,
Qui seut porter le gonfanon,
Oublia Renart a lïer.
Cil les ala touz deslïer ;
Tret l'espee, si les desneue,
A chascun tranche pié ou queue.
Du deslïer s'est si hastez
Qu'il en est de .C. entamez ;
Ainz qu'il soient tuit desnoé,
En sont tuit li plus escoé.
Envers le roi salient tuit,
Si con il erent, a grant bruit,
Et quant Renart les vit venir,
Si s'apareille de fouir.
A ce qu'il entre en sa tesniere
Tardif le sieut par de deriere,
Mout se contint bien conme sire,
Par .I. des pans a lui le tire.
A tant i vient li rois poingnant
Et tuit li autre esperonant ;
Et dant Tardif, qui Renart tient,
Au roi le rent, qui devant vient.
Tote l'ost en fremist et bruit,
De totes parz le pranent tuit,
Si l'ont batu et descirez ;
Or est en male trape entrez.
Es vos Renart qu'il tiennent pris ;
Mout en sont lié cil du païs,
As forches le menent por pendre,
Li rois n'en volt raençon prendre.
« Sire, dist Ysengrin au roi,
Por l'amor Dieu, bailliez le moi ;
Et j'en feré si grant venjance
Qu'en le savra par tote France. »
Li rois n'en volt fere noient,
De ce sont tuit lié et joiant.
Les eulz li fist le roi bender,
Lors li a pris a demander :
« Renart, Renart, dist li lions,
Ci voi de tiex escorpions
Qui vos vendront encui l'otrage
Que avez fet en vostre aage
Et le deduit de la roïne,
Que tenistes anuit sovine ;
De moi honir vos vi tot prest,
Mes je sai bien conment il est.
Or vos metron el colla hart,
Puis parleron d'autre Bernart. »
Dant Ysengrin en piez se drece,
S'aert Renart par la chevesce,
Du poing li donne tel bufet
Que il en fist voler .I. pet.
Et Brun l'aert par le talon,
Les denz i mist jusque au braon ;
Et Rooniax par mi la gorge
.III. tors li fist fere en .I. orge.
Tybert li chaz giete les denz
Et les ongles qu'il ot poingnanz,
Saisist Renart au peliçon,
Mes pas ne li vaut .I. saon.
Tardif qui porte la baniere
Li a donné une croupiere.
Tant veïssiez bestes venir,
Li tierz n'i pouoit avenir ;
Tant en i vint par mi la rue,
Qui n'i puet avenir s'i rue.
Dant Renart qui le mont engane
Fiert mainte beste et despane ;
Ne set soz ciel que fere doie,
Mout crient que morir ne se doie.
Renart n'i avoit nul ami,
Trestuit li erent anemi.
Bien savez tuit conmunement
Ceste parole apertement :
Puis que li hons est entrepris
Et par force lïez et pris,
Mout puet bien connoistre au besoing
Qui l'aime et qui de lui a soing.
Illuec n'ot ami ne parent
Fors dant Gonbert tant seulement,
Qui mout angoisseusement plore
Por dant Renart que l'en devore :
Ses parenz ert et ses amis.
Lïez le voit et entrepris,
Ne set soz ciel conment l'escoue,
Qar la force n'est mie soue.
Pelez li raz s'est avanciez,
Devant les autres s'est lanciez ;
Entre les piez gist en la fole.
Renart le prent par mi la goule,
Entre ses denz si le destraint
Morir l'estut, si le contraint ;
Onques nus d'els ne s'en garda,
Ne ne le vit ne regarda.
Madame Fiere l'orgueilleuse,
Qui mout est nere et merveilleuse,
S'en est hors de sa tente issue.
De duel fremist tote et tressue,
Que por Renart, que por l'anui
Que voiant touz li a fait hui.
Du don de l'anel se repent,
Qar mout set bien qu'a l'ueilli pent ;
Qar il recuide avoir assez,
Quant li afaires ert passez ;
Mes n'en puet fere autre semblant.
Son petit pas s'en vet amblant,
Devant Gonbert s'est arestee,
A lui parla conme senee :
« Sire Gonbert, dist la roïne,
Mar vit Renart son mal covine
Et sa folie et son outrage :
Hui en reçoit mout grant donmage.
Je vos aport ici .I. brief ;
Nus n'a peor de mort si grief,
S'il l'avoit par bonne creance,
Que ja de mort eüst doutance.
Se da nt Renart l'avoit sor lui,
Il ne recevrait mort mes hui ;
Ne par droiture ne par tort
N'arait il ja peor de mort.
Dites de ma part le reçoive,
Basset, que nus ne l'aparçoive,
Qar grant pitié me prent de lui.
Gardez nel dites a nului,
Je nel di pas por lecherie,
Si me doint Dex bone escherie,
Mes por ce qu'est bien afaitiez,
Me poise qu'il est deshaitiez ;
Mout me poise de son contraire,
Qar mout est frans et debonaire. »
Grimbert respont : « Dame honoree,
Dame roïne coronnee,
Cil qui loing voit et qui loing mire
Et de toz biens est rois et sire
Et qui t'as mis en tele honor,
Icil te gart de deshonor ;
Car s'il em puet eschaper vis,
Encor sera mout vos amis. »
A icest mot le brief li tent
Et Gonbert volentiers le prent,
Et la roïne li conseille
Priveement dedenz l'oreille
Que quant Renart ert eschapez
De ce dont il ert atrapez,
Que il ne lest en nule guise,
Par l'amor qu'il li a pramise,
Que il a lui parler ne voise
Priveement et toz sanz noise.
A icest mot se departirent.
Si anemi Renart mar virent ;
La hart li ont ja el col mise,
Ja fust Renart pres de jouise,
Quant Grimbert, ses cosins, i vint ;
Voit Ysengrin qui Renart tint,
Traire le volt a force sus,
Li autre sont bien trait en sus.
Dant Grimbert parla hautement
Oiant trestoz et sagement :
« Renart, sanz nul autre devise,
Estes venuz a va juïse,
Par ci vos en covient passier.
Or vos deüssiez confessier
Et fere lez a vos enfanz
Dont vos avez .III. biax et granz.
— Vos dites bien, ce dist Renart,
Bien est droiz qu'il aient lor part.
Mon chastel ert mon filz l'ainz né,
Que ja n'ert pris par honme né.
Toutes mes autres forrereces
Lez a ma fame as cortes treces.
Et mon filz l'autre, Percehaie,
Lairoi l'essart Robert Fresaie,
Et a mon petit filz Rousel
Lairé l'essart Martin Lovel
Et le cortil derier la granche
Ou a mainte geline blanche ;
Assez i trouvera vitaille,
Ne cuit jusqu'a .I. an li faille ;
De ce se puet il bien garir.
Ne lor sai plus que departir.
Issi lor devis ge lor les,
Ici devant trestoz ces bers.
— Pres est, dist Grimbert, vostre fins
Et je sui pres vostre cosins ;
De vostre avoir aucune rien
Me redonnez, si ferez bien
Et si ferez mout grant savoir. »
Renart respont : « Vos dites voir ;
Et se ma fame se marie,
Foi que je doi sainte Marie,
Talez li quant que je li les
Et si tenez ma terre en peso
Ainz que Tibaut soit crestïens,
En metra un en ses lïens.
Qar quant li hons gist en la biere,
Sa fame garde par deriere
S'ele voit honme a son plaisir ;
Ne puet pas son valoir taisir,
Con plus se pasme et vet tremblant,
Que ne li face aucun semblant.
Tout autre tant fera la moie,
Dedenz .III. jars ravra sa joie.
S'a mon seignor le roi plaisait
Et une chose me faisait
Qu'il vosist que je fusse moinnes,
Hermites, reclus ou chanoinnes,
Et me lessast vestir la haire,
Certes, se ce li voloit plaire,
Cest mortel siecle, ceste vie
Voil lessier ; plus n'en ai envie. »
Dist Ysengrin : « Cuivert traïtres,
Ce que est ore que vos dites ?
Tante guile nos avez faite,
Quel treslue nos avez traite !
En vos avroit bele persone
S'avïez or vestue gonne.
Ja Diex ne dont le roi honnor,
S'il ne vos pent a desennor
Et se il vos en aseüre ;
Car la mort est vostre droiture.
Qui de mort vos respiteroit,
Ja mes mes cuers ne l'ameroit ;
Qar qui larron de pendre areste,
Tot jors het et lui et sa jeste. »
Ce dist Renart : « Sire Ysengrin,
Or seront vostre li chemin ;
Encore est Diex la ou il seut,
Car tel ne peche qui enquert. »
Li rois lor dist : « Pensez del pendre,
Que je ne voil mes plus atendre. »
Ja fust penduz, qui que s'en plaingne,
Quant li rois garde a valla plaingne
Et voit une grant chevauchie
Ou mainte dame avoit irie ;
Si i ert la fame Renart,
Qui vint corant par .I. essart.
Mout par venoit hastivement,
Merveilleus duel vet demenant,
Et si .III. filz ne se tarjoient
A ce que li autre fesoient ;
Lor poins detordent et descirent,
Lor cheveus rompent et detirent,
Tel noise font et tel crïee
C'on les oïst d'une louee.
Ne viennent pas trop belement,
Ainz viennent mout isnelement ;
S'amainnent, por Renart avoir,
.I. somier tot chargié d'avoir.
Ançois qu'il ait dit sa confesse,
Ont il derompue la presse,
Qu'il venoient par grant desroi
Et sont chaüz as piez le roi.
La dame s'est tant avancie
Que par devant toz s'est lancie :
« Sire, merci de mon seignor
Por Dieu le verai criator !
Je te donrai tot cest avoir
Se de li veus merci avoir. »
Li rois choisi le grant tresor
Qu'est devant li d'argent et d'or ;
De l'avoir fu mout covoitous :
« Dame, fait il, foi que doi vous,
Renart a trop vers moi mesfet
Et a mes honmes trop grant let
Que je n'en porroie pes fere,
Por ce en doit on justice fere ;
Quant de son mesfet ne s'amende,
Bien a deservi qu'en le pende.
Ce me dient tuit mi baron
Que face pendre le larron
Et por voir, se je ne lor ment,
Par tens ert livrez a torment.
— Sire, por Dieu en cui tu croiz,
Pardonne li a ceste foiz. »
Li rois respont : « En Dieu amor,
Je li pardon por vostre amor. »
Et dist : « Par tel vos ert renduz
Q'au premier forfet ert penduz.
— Sire, fet ele, je l'otroi,
Ja n'i sera requis par moi. »
Tantost le firent desbender.
Li rois le fist a lui aler
Et il i vint joianz et liez,
Les menuz sauz, toz eslessiez.
« Renart, fet il, gardez vos mes.
De ci avez or bone pes,
Mes quant vos remesferez primes,
Vos revendrez a ce meïsmes.
— Sire, fet il, Diex m'en desfende
Que je ja face c'on me pende. »
Grant joie fet a sa mesnie
Qui devant li ert esmaïe ;
Li .I. bese et l'autre embrace,
Ne vit mes hui riens tant li place.
Quant Ysengrin le vit delivre,
Lors vosist miex morir que vivre.
Grant peor ont trestuit de lui
Qu'il ne lor face encore anui ;
Si fera il, se Diex li donne
Que il voie vespres ou nonne.
Garder le estut par deriere,
Quant li rois regarda ariere
Et vit venir par une adrece
Une biere chevalerece.
Ce estoit Chauve la soriz
Et Pelez li raz, ses mariz
Que dant Renart ot estranglé,
Quant desouz lui l'ot aunglé.
En la compaingne dame Chauve
Estoit sa suer et dame Fauve
Et .X. que freres que serors ;
Au roi en viennent granz clamors
Que fils que filles, bien cinquante,
D'autres eosines bien sesante.
De la noise que il menoient,
Trestot issi con il venoient,
Li air du ciel en fremissoit
Et toute la terre en trembloit.
Li rois se tret .I. poi sor destre
Por savoir que ce pooit estre ;
Entent le cri, entent la noise,
Lors n'a talent que il s'envoise.
Quant Renart ot le duel venir,
De peor conmence a fremir ;
Sa fame en envoia ariere.
Tel peor ot de cele biere
Sa mesnie et ses enfanz,
Qui mout criement les souduianz,
Mout coiement issent de l'ost,
En lor chastel en viennent tost ;
Renart remaint en aventure.
La biere vient grant aleüre,
Ma dame Chauve ront la presse ;
Ou voit le roi, vers lui s'eslesse,
Si li crie merci en haut ;
Pasmee chiet, le cuer li faut.
La biere chiet de l'autre part.
Tuit se plaingnoient de Renart
Et font une noise si grant
Que l'en n'i oïst Dieu tonnant.
Et li rois velt Renart reprendre,
Mes il ne le velt mie atendre,
Que pres de lui voit ses donmages,
Ainz s'en foui, si fist que sages :
N'avoit que fere de son conte.
Desus .I. grant arbre s'en monte ;
Aprés vont trestuit apresté
Soz le chesne sont aresté.
Le siege metent environ ;
N'en descendra se par eus non.
Li rois li dist et li conmande
Qu'il aille jus et si se rende.
« Sire, ce ne feré je mie,
Se vo barnage ne m'afie
Et vos ne me livrez ostages
Que ja ne m'en sordra domages ;
Car je voi mout, ce m'est avis,
Entor vos de mes anemis ;
Se chascun me tenoit au plain,
Il me donroient el que pain.
Or vos tenez la jus tuit quoi,
Chantez d'Auchier et de Lanfroi,
Qui set noveles, si les cont,
Jes orré bien de ça a mont. »
Li rois oï Renart gaber
El chesne et a lui estriver ;
.I.. coingnies fist aporter,
Le chesne pranent a couper.
Renart grant peor a eüe
Quant il ceste chose a veüe ;
Les barons vit toz arengiez,
Chascun atent qu'il soit vengiez ;
Ne set conment puisse eschaper.
.I. poi se prent a avaler,
En son poing tint .I. grant roche,
Vit Ysengrin qui li aproche.
Oez con il fist grant merveille :
Li rois en feri lez l'oreille,
Par .C. mars d'or ne se tenist
Li rois qu'a terre ne chaïst ;
Trestuit li baron i aqueurent,
Et entre lor braz le sequeurent.
Endementres qu'il entendoient
A lor seignor que il tenoient,
Renart saut jus, et torne en fuie.
Et neporquant chascun le huie,
Et dient tuit, si con il sont,
Que ja mes ne l'enchauceront,
Que ce n'est pas chose avenable,
Ainz est oevre a vif deable.
Or est remés l'enchauceïs,
Tout droit s'en vet au plaiseïs.
Li roiemportent li baron
Droit el palais en sa meson.
.VIII. jors se fist li rois baignier
Et ventouser et aaisier
Tant qu'il revint en la santé
Ou il avoit devant esté ;
Et Renart ainssi s'en eschape,
Or gart chascun de lui sa chape !
Li rois a fet par tot crïer
Son ban, plevir et afïer
Que, qui Renart porra tenir,
Que ne le face a cort venir,
Que roi ne conte n'i atende,
Mes erroment le praigne et pende.
Et de ce fu pou a Renart,
Fuiant s'en va par .I. essart.
Son petit pas s'en vet tardant,
Environ lui vet regardant.
Vers oriant torne sa teste,
Desoz .I. haut tertre s'areste.
N'est merveille s'il se regarde,
Qu'il a de toutes bestes garde.
Lors dist Renart une prïere
Qui mout ert precieuse et chiere :
« Ha ! Diex, qui mains en Trinité,
Qui de maint peril m'as geté,
Qui m'as soufert tant mal a fere
Que ne deüsse mie fere,
Garde mon cors d'ui en avant
Par le ton saint digne conmant,
Et si m'atorne en t.I. guise,
Et en maniere me devise
Qu'il ne soit beste qui me voie,
Qui sache a dire qui ge soie. »
Vers oriant sa teste encline,
Grant cox se donne en la poitrine,
Drece la poue, si se saigne,
Va s'en le tertre et la montaingne.
Mes de fain suefre grant destrece ;
Vers une vile si s'adrece
En la meson d'un tainturier
Qui mout savoit de son mestier.
Sa tainture avoit destrempee,
Et au miex qu'il pot atornee ;
Fete l'avoit por taindre en jaune.
Alé fu querre une droite aune
Dont il vol oit son drap auner
Qu'en la cuve vouloit geter.
Lessiee l'avoit descouverte,
Et la fenestre estoit ouverte
Dont il veoit a sa tainture
Quant .I. estoit et ne te et pure.
Par .I. pertuis en la cort entre
Por querre proie a eus son ventre ;
Le cortil a trestout cerchié
Et de toutes parz reverchié,
Ne puet trover que il menjuce.
Par mi la fenestre se muee,
Renart ne voit ame dedenz.
Il joint les piez, si sailli enz ;
Esbahiz fu, si vit son ombre.
Oez conme maufez l'encomble !
Maubailliz fu et deceüz,
Car dedenz la cuve est cheüz ;
Au fons s'en va, mes poi demeure,
Isn.I.ment rest sailli seure.
La cuve a auques de parfont,
Desus noe que il n'afont.
Estes vos a tant le vilain
Qui l'aune portoit en sa main.
Son drap a auner reconmence ;
Quant il oï Renart qui tence
Por ce que issir s'en voloit,
— Tant a noé, tot s'en doloit —
Li vilains a drecé l'oreille,
Oï celui, mout s'en merveille.
A terre gete toz ses dras,
A lui s'en vint plus que le pas,
Choisist Renart en la tainture,
A lui s'en vint grant aleüre.
Ferir le volt par mi la teste,
Quant il connut que c'estoit beste.
Renart mout forment li escrie :
« Biau sire, ne me ferez mie !
Je sui beste de ton mestier,
Si te puis bien avoir mestier.
Sovent en ai esté lassez,
Si en sai plus que vos assez,
Qar ne sez mie con en fet. »
Dist li vilain : « Ci a bon plet.
Por qoi venistes vos laiens ?
Par ou entras tes vos çaiens ? »
Ce dist Renart : « Por des tremper
Ceste tainture et atremper ;
C'est la coustume de Paris
Et de trestout nostre païs.
Ceste tainture est bien a droit
Et atornee a son endroit.
Aïdiez moi tant que hors soie,
Puis vos diré que je feroie. »
Quant li vilain Renart entent
Et voit la poue qu'i li tent,
Par tel aïr le jete hors
Q'a poi ne li a tret du cors
Le braz et trestout desciré :
A poi Renart n'en est desvez.
Quant Renart vit qu'il fu au plain,
.II. paroles dist au vilain :
« Preudons, entent a ton afere,
Qar je n'en sai a nul chief trere.
Mes en ta cuve sui sailliz,
Par poi que n'i fui maubailliz,
Qar, si m'aït sainz Esperiz,
Naiez cuidai estre et periz ;
Grant peor oi je de mon cors,
Diex m'a aidié quant j'en sui hors.
Ta tainture est mout bien prenans,
Je en sui toz tains et luisans.
Ja ne seré mes conneüz
En leu ou je soie venuz ;
Mout par en sui liez, Diex le set,
Car trestot li mondes me het.
Or remanez, quar je m'en vois
Querre aventure par cel bois. »
A icest mot de lui se part,
Fuiant s'en vet par .I. essart ;
Mout se regarde et se remire,
De joie conmença a rire.
Hors del chemin, lez une haie
Vit Ysengrin, mout s'en esmaie,
Ou il atendoit aventure,
Qar fain avoit a desmesure.
Lors dist Renart : « Or sui je morz,
Qar Ysengrin est cras et gros ;
Ysengrin est et gros et cras
Et je de fain et megre et las,
Mout en ai soufert grant angoisse.
Ne cuit que ja mes me connoisse,
Fors au parler, ce croi je bien,
Me connoistra sor toute rien.
G'irai vers lui, a quoi que tort,
S'orrai noveles de la corto »
Mout pense bien en son corage
Que il muera son langage.
Ysengrin garde cele part
Et voit venir vers lui Renart ;
Drece la poue, si se saigne,
Ançois que il a lui parviengne,
Plus de .C. foiz, si con je cuit ;
Tel peor a, poi ne s'en fuit.
Quant ce ot fet, lors si s'areste
Et dist c'onques ne vit tel beste ;
D'estrange terre est venue.
Es vos Renart qui le salue :
« Godehelpe, fet il, biau sire !
Ne savré rien ton reson dire.
— Et Diex vos saut, biax doz amis !
Dont estes vos ? de quel païs ?
Vos n'estes mie nez de France
Ne de la nostre connoissance.
— Non, ma seignor, mes de Bretaing,
Si fou tout perdu mon gaaing,
Tout fu cerchié por ma compaing,
Ne trovera rien qui m'ensaing.
Trestot Franc n'en tot Engleter
A vra quis por ma compaing quer.
Or vodrai torner por rester,
Ne sai mes ou puisse querer.
Tant avré moré cest païs
Que j'avré ja tout France pris.
Mes Paris ira moi ançois,
Si avré pris trestout françois.
— Et savez vos nisun mestier ?
— Ouil, je serai bon jugler,
Mes je fot eir rober, batu
Et mon vïel me fu tolu.
Se je voudra avoir vïel,
Je vos diré .I. rotruel,
Ou .I. biau lai ou .I. biaus son
Por ce vos me semblez preudon ;
Je ne menjai .I. jors entiers,
Or mengeré mout volentiers.
— Com as tu non, biax doz amis ?
— Je seré pelé Galopins.
— Et sez tu dire point novel ?
Por qoi tu n'as point de vïel ?
— Non, un vassal de mon mestier
Si l'a me tolez avant eir.
Je savré dir bon lai breton
Ou de Mellin ou de Foucon,
Et de Artur et de Tristan,
Et du Chievrefueil saint Brandan.
— Sez tu le lai de dame Y seut ?
— la, ia, goditoueut,
Bien les savré fere trestouz. »
Dist Ysengrin : « Tu es mout prouz
Et si sez mout, si con je croi.
Mes par la foi que doi le roi,
Veïs tu one, se Diex te gart,
.I. rous garçon de pute part,
.I. losengier, .I. traïtor
Qui one n'ot vers honme amor,
Qui tot deçoit et tot engingne ?
Dies dont que encore le tingne !
Avant ier eschapa le roi
Par son enging, par son desroi,
Qui pris l'avoit por la roine
Que desoz lui geta souvine
Et por autres mesfez assez
Dont onc ne pot estre lassez.
Tant m'a forfet que je voudroie
Que il tornast a male voie.
Se jel pouoie as poins tenir,
Mout tost le covendroit morir :
Li rois en a donné congié
Et conmandé et chalangié. »
Renart tenoit le chief enclin :
« Haï !, dist il, sire Ysengrin,
Mauvés lechierres, fox desvez,
Conment fu il onques pelez ?
Conment vodra avoir a non ?
Fout il donques pelez Asnon ? »
Ysengrin rit, quant ce oï,
Por le non d'Asnon s'esjoï,
Mout l'ama miex que nul avoir.
« Volez, fet il, son non savoir ?
— la, fait il, con fu pelez ?
— Renart a non li desfaez.
Toz nos deçoit, toz nos engingne ;
Se Diex donne que je le tiengne,
De lui seroit la terre quite,
La seue part seroit petite.
— Donques sera mout mal torné,
Sire, se tu l'avras trové.
Par la foi que doi saint Martir
Ne saint Thomas de Cantorbir,
Que por l'avoir que Diex aver
Nel voudroie pas resembler.
— Vos avez droit, dist Ysengrin,
Ne vos i vaudroit Apolin
Ne tot !i or qui soit en terre,
Que ja mes nos meüssiez guerre.
Mes or me di, biax douz amis,
Del mestier dont t'es entremis,
Se tu en sez servir a cort
Que nul jougleor ne t'en tort.
— Par ma seignor J erusalem,
Ne fot il tel trouvé ouen.
— Donques t'en vien aveques moi
Et je t'atorneré au roi
Et a ma dame la roïne
Qui mout est cortoise meschine,
Et je vos voi et bel et gent,
Acointeré vos de la gent.
Et se tu vels a moi venir,
Je te feré mout chier tenir.
— Foutre merci, dist Galopins ;
Je savré bien fere chopins,
Et si sez bien fez chevalier
Dont moi sui a cort tenu chier.
Et se je avra mon vïel,
Je vos dirai .I. rotruel,
Et si vos dirai .I. tel son
Par vos qui me semblez preudon. »
Dist Ysengrin : « Sez tu que fai ?
Vien t'en : une vïele sai
Chiés .I. vilain qui s'en de duit
Et avec lui si voisin tuit ;
A ses enfanz en fet grant joie,
N'est gueres nuit que je ne l'oie.
Par la foi que je doi saint Pere,
La vïele est bone et bele ;
Si venez avec moi a cor t,
Cele avrez vos a qoi qu'il tort. »
A tant se metent a la voie,
Andui s'en vont a mout grant joie.
Isengrin assez li aconte
Conment Renart li a fait honte ;
Assez li dist en son françois,
Et cil parole en son englois.
Tant ont alé qu'il sont venu
Jusque a la meson au rendu,
Droit la ou Ysengrin savoit
Celui qui la vïele avoit.
Dedenz le cortil au vilain
S'en entrerent andui au plain ;
Le vilain ont mout redouté,
Lez la paroi sont aresté.
Il ont escouté le deduit
Que li vilain mainne la nuit.
Quant le veillier le va matant,
Couchier se va, plus n'i atent.
Ysengrin a drecié l'oreille,
Puis escoute se il someille.
En la paroi .I. trou avoit,
Plus a d'un an qu'il le savoit,
Et par .I. es qui est fendue
Vit la vïele au clou pendue.
Soflent et ronflent mout forment,
Lors dit qu'il se vont endormant.
.I. grant mastin gist lez le feu,
Selonc la couche a fet son leu,
Par .I. petit au feu n'atouche,
Mes li pecos de cele couche
Nel laissa veoir Ysengrin :
« Frere, dist il a Galopin,
Atent moi ci, g'irai veoir
Conment je la porrai avoir.
— Serai je seus ? ce dist Renart.
— Conment ? es tu donques coart ?
— Coart ? nai voir, mes j'ai peor
Que je ne savré ci nul tor ;
Se sui seul, j'en seré portez,
Por ce fu moi desconfortez. »
Ysengrin l'ot et si s'en rit,
Et le cuer tot l'en atendrit,
Et si li dist : « En Dieu amor,
Onc ne vi hardi jugleor,
Sage prestre, ne sage dame :
Quant ele a plus, et plus demande ;
Et quant ele a trestoute s'aise,
Lors quert que ele est a mal aise ;
Et quant ele a ce qu'ele veut,
Lors quiert que ele plus se deut. »
Ce dist Renart, c'onques n'ot foi :
« Mes s'amor, si conme je croi,
Se voudra resembler Renart,
Je fust penduz a une hart.
— Lessiez ester, dist Ysengrin,
Car je sai bien toz les chemins.
Mes or estez a ceste terre,
Je irai la vïele querre. »
Puis s'en vint droit a la fenestre
Conme cil qui savoit bien l'estre.
Apuiee fu d'une corre
Et puis fu oublïee a clorre.
Ysengrin est montez en haut,
De la fenestre a terre saut ;
Illec ou la vïele pent
S'en vient mout tost, si la despent,
Si l'a son compaingnon tendue ;
Cil l'a entor son col pendue.
Renart se pense qu'il fera,
Conment il le conchiera.
« Ja bien, dist Renart, ne m'aviengne,
Se nel conchi, conment qu'il praigne. »
A la Fenestre droit s'en vient
Au bastoncel qui la soustient,
Le baston cline et ele clot
Et Ysengrin laiens enclot.
Au saut que la fenestre fist
Et a la noise qu'ele fist,
Est li vilains toz estormiz,
Si sailli sus touz endormiz ;
Sa fame crie et ses enfanz :
« Or sus ! il a larrons ceanz. »
Li vilains saut, c'iert sa costume,
Et vient au feu et si l'alume.
Quant Ysengrin le voit lever
Et il voit le feu alumer,
.I. petitet se tret ariere,
Par les naches le prant derriere.
Li vilain a jeté .I. cri,
Li mastin l'a mout tost oï ;
Prent Ysengrin par mi la coille,
Empaint et sache, boute et raille,
Tout a tranchié ce qui li pent.
Mes Ysengrin forment esprent
Derier les naches au vilain,
Mes de ce avoit le cuer vain
Et sa dolor li engraingnoit,
Que li chiens sa coille tenoit.
Tant s'estoit laiens traveillié
Que Ysengrin est escoillié.
Li vilain huche ses voisins
Et ses parens et ses cousins :
« Aidiez, biax Diex esperitables !
Ceanz sont entré vi deables. »
Quant Ysengrin vit l'uis ouvert,
Et li vilain Fel et cuivert
A coingnies et a maçues
Viennent corant par mi les rues,
Entre la porte et le vilain
Fet Ysengrin .I. saut au plain,
Si fort le hurte qu'il l'abat
Enz en .I. fangier trestot plat ;
Des .III !. piez fiert a la terre,
Ne set ou son compaingnon querre.
Par les vilains s'en va fuiant
Et il le vont trestuit huiant ;
Le vilain trovent en la boue
Grande, parfonde si qu'il noue.
Hors l'en ont tret a mout grant painne ;
D'un mois ne fu aprés sanz painne.
Ysengrin pas ne s'aseüre,
Fuiant s'en va grant aleüre :
N'avoit cure de sejorner.
Quant il conmence a avaler
Au bois, s'en vet par une sente ;
Mout fu dolent, mout se demente
Por ce qu'il a perdu la chose,
Mes a nului parler n'en ose,
Qar se sa fame le savoir,
Ja mes cure de lui n'avroit.
Mes neporquant vet s'en grant erre,
Or ne se set mes en qui croire.
Tant vet et vient dant Ysengrin
Sentiers et voies et chemins
Ullant et menant son corage :
Par .I. petit de duel n'enrage.
Tant fet qu'il vient en la loviere ;
Par l'uis s'en entre par derriere,
Sa mesniee trove laiens :
« Diex soit o vos, fait il, laiens ! »
Ne parla gueres hautement,
Mes coiement et matement.
Dame Hersent estoit a aise,
Au col li vet, .C. foiz la baise,
Et si fil saillent, si l'acolent,
J oent et rient et parolent ;
Mes s'il seüssent tout l'afere,
Autre joie lor veïst fere.
Quant ont mengié a grant loisir,
Si parolent d'aler gesir ;
Lors i ot, tres bien le sachiez,
Paroles, ainz qu'il fust couchiez ;
Mout longuement i arestut
Et neporquant couchier l'estut.
Hersent la love face a face
Jut joste lui et si l'embrace ;
Cil se conmence a reüser
Et durement a reculer,
Mes ne li chaut, si con je cuit.
Encore orra tel chose anuit
Dont il n'eüst ja nule envie,
Qar n'eüst cure de s'amie.
Hersent l'embrace et il se trait
En sus, n'a soing de son atrait.
« Et que est ce, fet el, biau sire ?
Avez me vos coilli en ire ?
— Dame, fet il, que me volez ?
— fetes ice que vos salez.
— Je n'en sui pas ore aaisiez,
Dormez vos et si vos tesiez. »
Dist Hersent : « Je ne m'en puis tere,
Ainz vos covient la chose fere.
— Que feré ? nai ! — Ce que avient
Et que il a fame covient.
— Lessiez, fet il, n'en feré mie.
Vos deüssiez estre endormie
Et avoir dist la patenostre,
Qar il est vigile d'apostre.
— Sire, fet ele, par saint Gile,
Ja n'i avra mestier vegile.
Se vos volez m'amor avoir,
Metez i tout vostre pouoir. »
Dame Hersent forment se haste
Et cil se torne et ele taste
Illuec ou la caille salait
Estre par reson et par droit :
Ne trova mie de l'andoille.
« Chaitis, fet ele, ou est ta caille
Qui ici endroit salait pendre ?
Toute la te covient a rendre.
— Dame, fet il, ge l'ai prestee.
— A cui ? — Une nonne velee,
Qui en son cortil me fist prandre,
Mes bien la m'ostroia a rendre. »
Hersent respont tot maintenant :
« Sire, ce n'est pas avenant ;
Si n'en avez nule fiance,
Don ne pieges ne aliance,
Se lessiez les pIeges encorre.
Mes alez, ne finez de corre,
Et si dites a la nonnain
Qu'ele est fille au conte Conain,
Que tost ne demeurt ne atende,
Que tost vostre caille vos rende ;
Qar s'une foiz l'avoit sentie,
Tost en aroit sa foi mentie,
Ainz que ja mes la vos rendist ;
Si seroit droit c'on vos pendist,
Quant vos baillie li avez.
Bien voi que gueres ne savez,
Mout m'avez morte et maubaillie :
Quant ele l'a en sa baillie,
Mise m'avez en grant esfroi ;
Demain m'en clamerai au roi.
— Pute vielle, dist Ysengrin,
Demain vos prangne male fin !
Qar vos tesiez, si vos finez,
Que mal jor vos soit ajornez ! »
A tant saut Hersent du lit sus :
« Gardez bien que n'en parlez plus,
Filz au putain, mauvés traïtres,
Ja par itant n'en serez quites.
Se ne m'estoit par .I. petit,
Ja vos traisisse hors du lit,
Se Diex me doint demain veoir ! »
Puis s'en vet a l'uis aseoir ;
De duel conmence a soupirer
Et ses chevex a detirer,
Ses dras deront, ses poins detort,
Plus de .C. foiz s'ore la mort ;
.C. foiz se pasme en mout poi d'eure,
Mout se maudit, mout se deveure :
« Que feré ge, lasse chaitive ?
Mout me poise que je sui vive,
Qar or ai perdue ma joie
Et la riens que je plus amoie ;
Onques mes n'oi si grant anui.
Aise n'avré ja mes de lui ?
Fole sui quant me couche o lui,
Con une çouche gis soz lui.
Je ne quier mes o lui couchier,
Ne je nel voil mes aprochier.
Puis qu'il ne puet la chose fere,
Que a l'en mes de lui a fere ?
Mes voist hermites devenir
En mi .I. bois por Dieu servir ;
Qar bien sai qu'il est conciliez,
Quant de la coille est desrochiez.
Il a perdu joie et baudor,
Hardement et barbe et coulor. »
A icest duel qu'ele demainne,
Du jor fu toute la cort plaine.
En la meson en est entree,
Au lit en vient conme desvee :
« Or sus, fet ele, danz vilains,
Alez vos ent a vos putains !
Ne sai ou fustes entrepris,
Mes bien en ont lor gage pris.
Ainssi doit on fere de lui
Qui a sa fame et tient l'autrui. »
Ne set .I. mot le las respondre,
Ne envers lui n'en ose gondre.
Dame Hersent est noble et fiere,
Et toz jors a esté legiere,
Cointe et plainne de grant orgoil.
Les .IIII. piez a mis au sueil
Et a torné le cul au vent :
« A Dieu, fet ele, vos conmant. »
Drece la poe, si se saingne,
Vet s'en tantost, conment qu'il praigne.
Or vos dirai de l'autre part
La contenance de Renart.
Renart s'en vet par le boscage ;
Ysengrin i ot lessié gage.
Por la vïele qu'il emporte
Mout s'esbaudist, mout se conforte.
V et s'en a toute la vïele,
D'Ysengrin n'oï puis novele.
Tant con Renart vesqui tout dis
Bien fu de la vïele apris ;
Sages fu et bien escolez,
Onc tel barat ne fu trovez.
Einssi s'en va par la contree
Tant qu'il a sa fame trovee ;
O lui menoit .I. jovencel
Qu'el voloit prandre de novel,
Cosin germain le tesson fu.
Renart le vit, si s'arestut ;
Sachiez bien les a conneüz,
Si tost con il les a veüz,
Ja eüst Poncet espousé,
Se jougleor eüst trové,
Mes ele pas tort n'en avoit :
Tuit dis oient que mort estoit.
Tybert li dist, se Diex le saut,
Qu'il vit Renart lever en haut
As forches et qu'il le vit pendre
— Ce lor a fet Tybert entendre —
A unes forches granz et hautes,
Les mains Hees et les paumes.
« Il resembloit bien a Renart,
Je le vi pendre a une hart. »
La dame respondi briément :
« Je ne vos en mescroi noient,
Qar je sai qu'il avoit tant fet
Vers son seignor maint mauvés plet,
Se nul baron le peüst prandre,
Tout maintenant le feïst pendre. »
N'i ot plus tenu parlement,
Besier se vont estroitement.
Quant se furent entrebesié,
Mout en furent joiant et lié.
Renart ne se pot plus tenir,
Ainz a geté .I. grant soupir,
A Poncet dist entre ses denz :
« Tu en seras encor dolenz. »
Grant Jens avoit que cil l'amoit,
Mes dant Renart mot n'en savoit ;
Entramé s'estoient lonc tens,
Mes Renart le savra a tens,
Q'autretel font, ce m'est avis,
Tiex dames a en cest païs.
La dame son novel seignor
Bese et acole par amor.
Renart voient a eus venir
Et la vïele au col tenir ;
Mout furent lié, pas nel connurent,
Salué l'ont si con il durent :
« Qui estes vos, font il, biau frere ?
— Je fot, fet il, .I. bon juglere.
Je savrai dit mout bon chançon :
Je fou bien pris a Besençon,
Et si savrai mout bon loi fere,
Qar je fou mout tres bon joglere ;
Si serai bon joglere et prouz,
Si savrai dir chançon a touz.
Et par mon seignor saint Colas,
Moi semble bien que tu l'amas,
Et li, moi semble, toi amer.
Ou voudras vos ore aler ? »
Sire Poincés li prist a dire :
« Nos alomes la messe dire,
Tuit alomes vers le mostier
Par ceste dame noçoier.
Ses sires est mort noviaument,
Li rois l'ocist par mautalent,
Mainte foiz l'a pris a forfet,
Or a de lui son plaisir fet.
Renart ot non li engingnierres,
Mout fu traïtres et boisierres,
Et mainte meson a il frete,
En haut en a sa gorge trete.
.III. filz en sont remés mout bel,
Qui mout sont cointe damais el ;
Lor pere cuident bien vengier
Ainz que l'en doie vendengier.
Meü se sont par querre aïe
A ma dame Once la roïne :
Tout li siecles est en sa main
Et tot le monde et bois et plain.
Il n'i a beste jusque as pors
Qui tant soit ne bele ne fors,
Ors ne lion ne autre beste,
Qui ost vers lui torner la teste.
Par soudoiers sont meü querre.
Tot quant qu'il ont lessent lor mere,
Qui mout par est cortoise dame ;
Je la prandré par tens a fame.
Einssi est la chose atornee,
Ainz demain nuit l'avré juree. »
Renart respont entre ses dens :
« Tu en seras encor dolens.
Encor en charras en tel briche,
Nel vodroies par une Riche.
— Sire jougleres damoisiax,
Ce li a dit sire Poinciax,
Se vos as noces volez estre,
Dont ne nos faut il que le prestre ;
Je vos donré du mien assez,
Quant cist aferes ert passez.
— Foutre merciz, dist il, biau sir,
Je ne vos savra escondir.
Je savrai dir chançon d'Ogier
Et de Rollant et d'Olivier
Et de Challon le ber chanu.
— Dont vos est il bien avenu. »
Entre ses denz dist li maufez :
« Je sui a vos li mal trovez. »
A tant se metent a la voie,
Renart vïele et fet grant joie,
Tant qu'il vindrent a la tesniere,
Qui mout estoit large et pleniere.
Quant vindrent la, si entra enz,
Son chastel vit et il descent.
Il n'en volt fere autre semblant,
Mes mout en a le cuer dolent ;
En son cuer pense, se il vit,
Que tiex en plorra qui en rit.
Par le païs et par la terre
Envoie cil ses amis querre.
Tant veïssiez bestes venir,
N'en pouissiez conte tenir ;
De mout loing si assemblent tuit,
Par la vile mainnent grant bruit.
Dame Hersent i est venue,
Et Ysengrin remest en mue.
Novelement lessié l'avoit
Por mautalent c'a lui avoit,
Et jure sainte Patenostre
Que ja mes n'ira lez sa coste.
Qu'a l'en d'onme a fere en chambre,
Puis que il n'a trestoz ses membres ?
Mes voist au bois, si se porchace,
Droit est que tot le mont le hace ;
A tant s'en est de li tornee.
A noces vint bien atornee,
Et d'autres une mout grant rote.
Renart lor chantoit une note
Que il a mout grant joie oïrent.
Tybert li chaz et Brun servirent ;
Toutes sont plaines les cuisines
De cos, de gras et de gelines ;
D'autres vitailles i avoit
Selonc ce que chascun voloit.
Et li jougleres lor chantoit
Et a chascun forment plesoit :
Onc n'oï nul si grant jenglois
Con Renart mainne en son englois.
Aprés mengier se departirent
Tot maintenant que plus ne firent ;
Onc n'i remest ne bons ne maux,
For eulz, ne cheveluz ne chauz ;
Chascun s'en va a son repere,
Renart remest son mestier fere.
Dame Hersent o l'espousee
S'en est dedenz la chambre entree,
Et a Poincet a fet .I. lit
Ou cuide mener son delit.
A une lieue d'iluec ot,
Si que Renart mout bien le sot,
Une tombe d'une martire
Don vos m'avez bien oï dire ;
Ce est Coupee qui gesoit.
Car tout le monde le savoit
Qu'ele fesoit apertement
Vertuz'a trestoz vraiement ;
Nus hons n'i vient, tant soit enfers,
Ou soit prestres ou lais ou clers,
De touz les max que il eüst
Enelepas guariz ne fust.
Renart le rous i ot veüz
Le jor devant .II. laz tenduz
Et .I. broion en terre enclos ;
Bien le ferma a .IIII. clos
Qu'a un vilain avoit emblé.
Illuec l'ot repost et enté ;
Bien sot qu'il en aroit a fere,
Qar il savoit de maint afere.
Quant il durent aler gesir,
L'espousé fet a lui venir,
Si li a dit en son langage :
« Sire Bosé, se vos fu sage
Et tu voudré mon conseil croir,
.I. parol vos diré tout voir
Et savez que je vos voil dir.
Laïs gist .I. mout bon martir,
Por li fera Diex grant vertuz.
Se volez aler a piez nuz
Et porter chandoil en ton main,
Et veillier la jusque a demain,
Et ferez ton chandoil ardoir,
Bien ponez vos enfanz avoir. »
Ce dist Poincet : « Mout volentiers. »
A tant s'en entrent es sentiers ;
En sa main porte une chandoile
Qui plus cler art que une estoile.
Desoz .I. pin en .I. moncel,
Illuec troverent .I. tombel.
Renart s'estut, cil vetavant :
« Oz vos, dist Renart, Diex t'avant ! »
Cil vet avant et il se doute ;
Renart aprés et si le boute,
Tant fort le boute qu'il chiet plat
Par mi le col en .I. des laz ;
Il est chaüz enz el broion
Qui chevilliez est el roion.
Cil tire fort et li brois froisse ;
Li laz li a fait grant angoisse,
Forment s'esforce et forment tire.
Reclainme Dieu et le martire
Que il li soit verai aidant,
Que ci n'a nul de si parent ;
Tire et retire, ne li vaut,
Et Renart le rampone en haut :
« Poncés, assez avon oré,
Nos avon ci trop demoré.
Vos amez mout cestui martir
Quant de lui ne volez partir.
Volez vos devenir hermites,
Moinnes ou prestres ? Ce me dites.
Vos ne pouez d'ilec venir.
Le martir vos velt detenir.
Ce sera mout a merveillier,
Se vos volez anuit veillier ;
Que noviax estes espousez,
V o moillier vos atent assez. »
Ja ert il noire nuit oscure ;
A tant es vos grant aleüre
.IIII. garçons et .I. vilain,
.I. anemi frere Gillain ;
Le boscage ont mout bien apris.
Poincet ont trové entrepris ;
Tant l'ont tiré et desachié
Que tot l'ont mort et debrisié,
Renart les voit, si s'en esmoie,
Fuiant s'en va lez une haie ;
Sa fame trove encottinee
Ou atendoit la destinee ;
Mout li poise que tant demeure,
Ja ne cuide mes veoir l'eure.
Quant voit venir le jogleor
Tot sol, si ot mout grant peor.
Quant Renart l'a seule trovee :
« Or sus ! fet il, putain provee,
Or sus ! si tenez vostre voie,
Gardez que ja mes ne vos voie !
Mout est mauvese vostre sorz ;
Je ne sui mie encore morz,
Ainz sui Renart, ce m'est avis,
Sain et haitiez et trestoz vis.
Mout avez tost le duel beü
Que vos avez por moi eü.
Or sus ! fet il, levez de ci,
S'alez veoir vostre mari !
Sachoiz conment il se contient,
Car la martire le detient. »
Quant la dame ot ceste parole,
Par poi que de duel ne s'afole :
« Lasse, fet ele coiement,
Ce est mesire vraiement. »
Et dant Renart prant .I. baston,
Si li paia sa livroison
Et fiert et roille dur et bat
Tant qu'el crie : « Merci, Renart !
Sire, por Dieu merci requier,
Lesse moi vive repairier !
— Or sus, fet il, que por mes denz
Mar enterrez ja mes çaienz.
Ja ne gerrez mes lez ma coste,
Quant receü avez tel oste.
Ainz vos trancherré ces balevres
Et cel grant nes atot ces levres,
Si vos esfonderé cel ventre,
Et la bouele qu'est soventre
Vos saudra par mi le poistron
Mau gré vostre noviau baron.
Et vos, fet il, dame Hersent,
Assez fet mal qui le consent.
Pute orde vielle, dont vos vient ?
Bien escorche qui le pié tient.
Haï, fet il, qex .I. barnesses !
C'estoient ore beles messes
Que fesïez por moi chanter
De vos poistrons fere foler.
Sache le Diex et saint Martins,
Or est venue vostre fins. »
Quant celes .I. ice connurent,
Sachiez que point ne s'aseürent.
Bien sevent qu'enginies sont,
Qar au parler conneü l'ont.
Mes grant merveille lor est prise,
En grant peor chascune a mise ;
Qar bien cuident estre enchantees,
Forment en sont espouantees.
De peor l'une et l'autre tremble,
Mout s'esmaient andui ensemble.
Quant Renart les a andeus prises,
Hors de la meson les a mises ;
Onc ne lor lut parole dire,
Ne l'une ne l'autre escondire.
Et l'une et l'autre se demente,
Chascune forment se tormente :
Dame Hersent por son seignor
Qui a perdue la col or,
Et la barbe li est chaüe
Puis qu'il ot la coille perdue.
Dame Hermeline li aconte
Qu'avenue li est grant honte
De Poincet a la erine bloie
Dont a eü si corte joie.
« Cui chaut ? ce dit dame Hersent,
Mout par est povre nostre sent,
Se nos ne retrovons mariz,
Dont sera toz li monz failliz,
D'un et d'autres et bons et max ;
Si troveron nos jovenciax
Qui bien feront nos volentez.
De folie vos dementez.
— Vos dites voir, ce dit la dame,
Mes mout est let a vielle dame
Qui ne crient honte et desenor
De honir soi et son seignor.
Ensorquetot l'en me disait
Que mon seignor penduz estoit ;
Se j'avoie autre mari pris,
Avoie je de riens mespris P
J'ai bien ceste chose essaiee :
Fame folie a la foiee.
— Vos dites voir, ce dit Hersent,
Mes cist respons n'est mie gent.
Pris l'avez en tele maniere
Qu'en vos en tient a chamberiere
Qui conmunaus est as garçons ;
Trestuit li entrent esarçons.
Mes ne fis onques tricherie,
Ce set on bien, ne lecherie
Fors une foiz par mesprison
De dant Renart, vostre baron.
Quant mes loviax ot compissiez,
Mesaesmez et laidengiez,
Jel fis chaoir en sa tesniere
Et il fist le jeu par derriere. »
Dme Hermeline ot la parole
Et respondi con fame fole.
Jalousie l'ot enflambee,
Que ses sires l'avoit frotee,
Et dit : « Ne fu de puterie ?
Vos feïstes grant lecherie,
Grant deshennor et grant donmage
Me feïstes et grant outrage,
Quant vos soufristes mon baron
A batrevos cel ort crepon.
Pute vielle, orde remese,
L'en vos devroit ardoir en brese,
Si que la poudre en fust ventee,
Quant a moi vos estes vantee
De mon seignor qu'il vos a fet.
Haï ! con avez forment fet !
Qu'en vos tondist cel peliçon
Et feïst lit de vif charbon,
Quant vos avez vostre seignor,
Et feïstes tel deshonnor
Et a lui aussi d'autre part.
Or sont tuit vostre filz bastart.
Tost fu a vos li dels passez,
Quant vos les autres avoutrez,
Et meïsmes vostre seignor
Avez fete tel desennor
Que ja mes ne sera amez
Et tot adés ert cox clamez. »
Mout li dist et mout se corouce,
Sachiez mout forment se degroce.
El li respondi en riant :
« Mout a en vos pute fruiant,
Quant vostre seignor avïez
Et puis .I. autre prenïez.
Mout est mauvés, mout est coart,
Qu'il ne vos pent a une hart.
Mout par estes de mauvés estre,
De peor ne pouez vos estre,
Que plus estes pute que moche
Qui au nestre l'enfant atoche.
Qui que vienne ne qui que aut,
Vostre tesniere ne li faut
Que nel tornez a vostre part.
Se por ce sont mi fil bastart,
Foi que je doi sainte Marie,
Por ce nes geteré je mie.
Qui les voudroit trestoz giter
Les bastars et desheriter,
Assez aroit meillor puissance
Que n'a li mieudres bers de France.
Mes vos qui estes bordeliere
Vos avotrez conme murdriere
Les vos enfanz, ce set l'en bien.
Ainz ne veastes, jel sai bien.
— Vos i mentez, pute sorciere,
Tessiez vos que je ne vos fiere.
— Vos me ferrez, pute merdeuse,
Pute puant, pute hideuse ?
Se l'avïez pensé a certes,
Ja i avroit paumes ouvertes
Et piax tranchies et rompues,
Se ne me faillent denz agües. »
Hermeline plus ne demeure,
Isnelement li corut seure,
Et Hersent par mout grant aïr
Reva Hermeline envaïr ;
Par terre se boutent et hercent
Si durement que les piax percent.
As denz agües se detranchent,
Lor mautalent sovent i vengent,
Rompent et sachent et descirent,
As denz s'ocient et empirent.
Si veïssiez en mout poi d'eure
L'une desoz, l'autre deseure :
Dame Hersent fu grant et fort,
Soz lui la tient par grant esfort.
Encontre .I. fust l'a engoulee,
Ja l'eüst morte et estranglee.
Mes estes vos .I. pelerin
Qui vient clochant par le chemin,
Les dames trova combatant ;
L'une en a prise maintenant,
Par la main l'a levee sus,
Puis leur a dit : « N'en fetes plus ! »
Quant il departies les a,
Mout doucement les salua ;
Demanda lor dont eles sont,
Dont eles viennent et ou vont.
Celes li content tot lor estre,
Qar il estoit sains hons et prestre,
Et cillor donne bon conseil :
Chascune voist a son pareil,
Merci lor crie et lor requiere
Qu'il l'aint et qu'il la tiengne chierre.
Dame Hersent a fet aler
A Ysengrin par acorder ;
Dame Hermeline amene ariere
A dant Renart en sa tesniere.
Tant est saint et religïeus
Qu'il les a acordez andeus,
Et tant i a s'entente mise
Que par tout est la pes asise.
Puis fu Renart en sa meson
O sa moillier mout grant saison.
Trestot li dist et tot li conte
Conment il dut recevoir honte,
Quant en la cuve fu sailliz,
Con il dut estre malbailliz
Et escharni le tainturier,
Dist qu'il estoit de son mestier ;
Conment il fist la caille perdre
A Ysengrin qui ne pot cerdre.
Trestot li conte et tot li dit :
Cele ne fet mes que s'en rit.
Mout lonc tens fu Renart en mue ;
Ne va, ne vient, ne se remue.
Ci faut Renart li tainturiers
Qui tant sot de mauvés mes tiers,
Et la tençon de Hermeline
Et de Hersent qu'est sa voisine.
Pierres qui de Saint Clost fu nez,
S'est tant traveilliez et penez
Par proiere de ses amis
Que il nos a en rime mis
Une risee et .I. gabet
De Renart qui tant set d'abet,
Le puant naim, le descreü,
Par qui ont esté deceü
Tant baron que n'en sai le conte.
Des or conmenceré le conte,
Se il est qui i vaille entendre ;
Sachiez, mout i porra aprandre,
Si con je cuit et con je pens,
Se a l'escouter met son sens.
Ce fu en ma y en cel termine
Que la fior monte en l'espine,
Prez reverdissent et li bas,
Et oisiax chantent sanz repos
Et toute nuit et toute jar.
Et Renart estoit a sejor
A Malpertuis sa forterece.
Mes mout estoit en grant destrece
Que de garison n'avoit point ;
Sa mesnie ert en si mal point
Que de fain criait durement.
Sa fame Hermeline ensement,
Qui estoit de novel ençainte,
Et estoit si de fain atainte
QU'el ne se savoit conseillier ;
Lors se prent a apareillier
Renart par querre garison.
Tout seus s'en ist de sa meson
Et jure qu'il ne revendra
Jusque a tant qu'il aportera
Viande a sa mesnie pestre.
Le grant chemin torne a senestre
Et va en travers la forest,
Que ne li siet ne ne li plest
A tenir chemin ne sentier.
Bien savoit le bois tot entier,
Que mainte foiz l'avoit alé.
Tant ala que est avalé
Soz le bois en la praierie.
« Diex, dist Renart, sainte Marie,
Ou fu trovez icist biax estres ?
Je cuit c'est paradis terrestres ;
Ici feroit bon herbergier
Qui assez aroit a mengier.
Vez ci le bois et le ruissel ;
Onques voir ne vit nul si bel,
Vez con il est vers et Ho riz !
Issi m'aït sainz Esperiz,
Que mout volentiers m'i geüsse,
Se je si grant besoing n'eüsse :
Besoing si fet vielle trater. »
A ce mot prent a galoper,
Si s'en part tristres et dolenz.
Mes la fain qu'il avoit as denz,
Qui enchace le leu du bois,
L'en fet partir desor son pois.
Par les prez s'en vet contre val,
Mout regarde a mont et a val
Par veoir s'en nul lieu veïst
Qui a son cuer bien li seïst,
Ois el ou lievre ou canin.
Tant va qu'il entre en .I. chemin
Qui vers une vile aloit.
Le chemin sieut et quant il voit
La vile, si jure son chief,
Qui que soit bel ne qui que griet,
Droit en la vile en ira ;
Bien cuide qu'il i trovera
Chose sui li avra mestier.
Let le chemin et le sentier,
Quant venuz est pres de la vile,
Cil qui savoit assez de guile
Qui ne volt pas estre seüz,
Par ces haies, par ces seüz
S'en va le pas sentant le vent.
Durement va Dieu re.I.mant
Qu'il li gart son cors de prison
Et li envoit tel garison
Dont il face sa fame lie
Et ses enfanz et sa mesnie.
Or ne me voil pas de ce taire
Que en la vile ot .I. repaire
A .I. vilain riche d'avoir ;
Que se li livres nos dit voir
Ou je trave l'estoire escrite,
Desi a Troie la petite
N'ot .I. vilain si aaisié,
Sa meson sist joste .I. plessié,
Qui estoit richement garnie
De tot le bien que terre crie,
Si con de vaches et de bues,
De brebiz et de lait et d'ues ;
D'unes et d'autres norriçons,
De gelines et de chapons,
De ce i avoit a plenté.
Or avra il sa volenté
Renart, s'il puet entrer dedens.
Mes je cuit et croi par mes dens
Qu'il sera par defors le jor,
Que clos estoit trestot entor
Et li jardins et la mesons
De piex aguz et gros et lons.
Si coroit entor .I. ruissel,
La dedenz avoir arbroissel
De maintes guises, ce sachiez,
Qui tuit erent de fruit chargiez ;
Mout par estoit biax li repaires.
Sires en ert Butors li Maires,
.I. vilain entules et riches
Qui mout estoit avers et chiches ;
Qar del despendre n'avoit cure,
En l'amasser ot mis sa cure.
Ainz lessast plumer ses guernons
Qu'il menjast .I. de ses chapons,
Ne qu'il eüst au feu cuisine
Ne de chapon ne de geline,
Ainz les fesoit au marchié vendre.
Se Renart i puet la main tendre,
Je cuit que il en mengera,
Ja si garder nes i savra.
Li vilain fu en sa meson
Ou n'avoit honme se lui non ;
Sa fame fu son filé vendre,
Li autre furent por entendre
A lor afere trestoz fors.
Renart vint cele part le cors,
Qui bien pensoit, n'en doutez mie,
Que la meson ert bien garnie
De ce dont il avoit mestier.
Entre .II. blez, par .I. sentier,
S'en est venuz jusque a la haie.
De laiens entrer mout s'esmaie ;
Qar les chapons voit au soleil
Et Chantecler qui cline l'ueil
Et ses poucins et ses gelines
Qui erent lez .I. tas d'espines
En .I. paillier ou il gratoient.
De tot ice ne se gardoient,
Ainz cuidoient asseür estre.
Mes Renart, qui fu pute beste,
De lecherie frit et art,
Bien voit par engin ne par art
N'i enterra, c'est por noient.
Entor le jardin va et vient
Por veoir et por esprouver
Se ja peüst pertuis trover
Par ou il se peüst enz mestre.
Tant va a destre et a senestre
Renart li rous, le maleïz,
Qui, par devant le plaiseïz,
Trova .I. pel par aventure
Qui ert usez de porreture
Par la ou li reg ors couroit
Del jardin quant pleü avoit ;
Par la en est entrez dedenz
Tout souef, et jure ses denz
Que quiconques il doie nuire
Si fera il ses grenons bruire
Ou de chapon ou de geline.
Tapiz s'est desoz une espine,
Que ne volt mie estre veüz ;
Ne ne s'est croulez, ne meüz,
Coiz se tient et puis si escoute.
Chantecler qui point ne se doute
Et qui bien cuide estre asseür
S'en va el non du maleür
Par mi le jardin porquerant
Et ses gelines apelant ;
Et tant se porquiert et porchace
Qu'il est venuz devant la place
La ou Renart se fu muciez.
Quant il le vit, si fu mout liez,
Si jure que, se Diex le saut,
Il li fera .I. mauvez saut.
Que que cil a grater entent,
Renart se lieve, si descent
Vers li por prendre, mes il faut,
Car Chantecler en travers saut.
Or est Renart mout maubailli,
Quant il ce voit qu'il a failli.
Si n'ot en lui que coroucier ;
Le coc a pris a dechacier
Et ça et la, et sus et jus ;
Chantecler voit qu'il n'i a plus,
A crïer conmence a haut ton.
Bertoult qui fu en sa meson,
Saut por veoir que ce estoit
Qui ses gelines chanpartoit ;
L'uis a ouvert de son cortil,
S'a veü Renart le gorpil
Qui ses gelines va chaçant.
En sa meson repaire a tant,
Si prent .II. reseus enfumez
Que maufez li orent donnez,
Et dist que se Renart l'atent,
Mout ert irez, s'il ne le prent :
Deable li ont amené.
Cil qui bien semble forsené
S'en revint a son cortil droit
Et Renart qui veü l'avoit
Desoz .I. chol muciez se fu,
Et cil qui pas apris ne fu
Ne d'oiseler ne de chacier,
Sor les chous a pris a couchier
Les reseus trestoz de travers,
Et jure les os et les ners
Que Renart sera engingniez.
Lors s'escrie con esragiez,
En avantuirez huie et huie
Ja soit ce qu'il nel voie mie :
« Ha ! ha ! fet il, mar i venistes,
Filz a putain, lerres traïtres,
Par ça saudrez, par seint Germain ! »
.I. baston tenoit en sa main
Dont il a les chous reversez
Tant que toz les a detrenchiez,
Si les reverse sus et jus.
Quant Renart voit qu'il n'i a plus
Et que n'i a mestier celee,
.I. saut a fet a la volee,
Si se fiert en .I. des reseus ;
Or li croist et anuiz et deus.
Malfet l'ont en cel point tenu
Que mout mal li est avenu ;
S'il eschape, ce ert merveille.
La roiz entor lui s'entorteille ;
Pris s'est et par col et par piez.
Or est il tres bien engingniez,
Ne li a riens valu sa guile.
Miex li venist que en la vile
Ne fust venuz ne entrez ja.
Torne et retorne ça et la
Tant plus torne et plus l'enlace.
Toute voie tornoie et brace
Por issir, mes riens ne li vaut,
Qar li vilain a fait .I. saut,
Qui bien l'avoit aparceü.
Or dist qu'il li est mescheü,
Quant il est chaüz en sa trape :
Merveilles ert, s'i li eschape,
Que du cors ne soit empiriez.
Vers lui s'adrece touz iriez,
Si avoit haucié le pié destre
Desus la gorge li volt metre,
Qar rniex l'en cuidoit mestroier,
Mes Renart nel volt otroier
Que tost l'avroit espoir blecié.
Si con il abessoit son pié,
Renart l'a pris par mi as denz
Si que toutes li enbat enz,
Serre les denz et puis la bouche
Si que l'une a l'autre touche.
Mout les a bien Renart serrees,
Que d'outre en outre sont passees.
Quant li vilain se sent blecié
Et vit son pié par mi percié,
Le sanc li mue et la color,
Pasmé chaï de la dolor.
Et Renart le tint toute voie,
Qui a son cuer avoit grant joie
De ce qu'il l'avoit si a main,
Et jure Dieu et saint Germain
Que il ne li eschapera
Devant que son plesir fera,
Que bien set qu'il seroit frapez,
Se il li estoit eschapez,
Que ne porroit oster son cors
Des reseus, s'il n'en est mis fors
Par tel qui seüst la maniere.
Por ce dist que la mort le fiere,
S'il li oste du pié les denz.
Et li vilain qui jut adenz
Tout issi con il estoit lons,
Est revenuz de paumoisons.
De Renart se cuide eschaper,
Si li prist le groing a taster.
La bouche li voloit ovrir,
Mes Renart ne le volt soufrir,
Ançois li va mout anuiant,
Et li vilain le vet baillant
As pouces qu'il a durs et gros.
Toutevoies n'est pas tant os
Que a la bouche li adoise.
Et Renart qui jut a malaise,
Quant voit que durement le taste,
Si giete les denz, si le hape
Ovec le pié par la main destre.
Or est bien li vilains a mestre,
Bien le va Renart mestroiant ;
N'eschapera, c'est por noient.
Il eüst fait graingnor savoir
S'eüst lessié, ce sai de voir,
Renart en pais, que de sa vie
Mout ot enpensé grant folie.
Quant le volt prandre, mar le fist :
Tant grate chievre que mal gist.
Bien se cuida de lui vengier,
Or est cheüz en son dangier,
Car il n'en avra ja pitié.
A tout le mains n'a il c'un pié
Et une main en sa baillie,
Renart a la geule laschie
Del pié destre et de la main ;
Mout va menaçant le vilain
Et dist qu'il li toudra la vie
Du cors, foi que il doit s'amie,
Que ja n'en avra raençon ;
Miex li venist estre a Lançon
Que il fust chaüz en ses mains.
Grant peor avoit li vilains,
Ne set que fere ne que dire ;
Des eulz pleure, du cuer sopire
Et mainne illeques mout fort vie.
Tot em plorant merci li crie :
« Sire Renart, por Dieu merci !
Lessiez moi, por Dieu vos en pri,
Conmandez moi ce que voudroiz,
Et jel feré, car il est droiz,
Et vostre hon serai toz jors mes.
— Filz a putain, vilain punés,
Fet Renart, qu'alez vos disant ?
Mout m'alez ore hui despisant
Et mout me cuidïez bien prendre,
Que voz reseus alastes tendre
Par mi Je jardin conme fox.
Mes si me puist aidier saint Pox,
Que vos le comparrez mout chier. »
Icil qui ne se puet vengier,
Crie et pleure et fet grant duel :
« Sire, fet il, a vostre voil
Feré du tout, mes conmandez.
— Tessiez, dist Renart ; ne jenglez,
Filz a putain, traïtres sers,
Que par mes doiz ne par mes ners,
Je vos metré en male painne,
Ne m'eschaperez des semainne.
Bien me cuidïez avoir pris,
Mes je vos ai a mes denz pris ;
Or estes vos en ma prison,
Ja n'aie je mes garison,
Se je ne vos faz tot anui.
Au mains jeünerez vos hui,
N'avez pouoir de vos movoir,
N'en prandroie pas tot l'avoir
L'empereor Otevïen,
Foi que je doi saint Julïen,
Que je ne vos face contraire.
— Renart, par l'amor Dieu, ne faire ;
Ne me fai ore pas du pis
Que tu porras ! se j'ai mespris
Vers toi, mout tres bien m'en recort.
Certes j'en ai eü le tort,
Mes je sui pres de l'amender,
Si con vos vodrez conmander,
Ja n'irai contre va conmant.
Ançois le sachiez vraiement
Que je le voil et si l'otroi,
Que moi et tot le mien metroi
Du tot en tot en ton esgart.
Ne devez pas, se Diex me gart,
Refuser si tres bele amende,
Que je sui garniz de viande
Tele con a vos est mestier,
Si vos en voudrai aaisier,
Plus en ai come ci entor.
Par Dieu fetes moi ceste amor :
Vostre honme lige devendrai.
Ja mes voir en lieu ne serai
Dont vos doie venir donmage.
Par Dieu, quar prenez cest honmage,
Ne soiez vers moi si ireus ;
Liez pouez estre, quant hons tieus
Qui si est et puissans et riches,
VeIt devenir vostre honme liges. »
Quant Renart le vilain entent,
Qui si fort pleure et se repent
Et dist que il a grant pesance
De l'outrage et de la vitance
Et de la honte qu'il li fis t,
Pitié l'em prent et si li dist :
« Tes toi, vilain, ne plore pas !
A ceste foiz mal n'i avras,
Mes garde toi de renchaoir,
Que si puisse je mes veoir
Ne ma fame ne mes enfanz,
Nus hons ne te seroit garanz,
Ne ! te feïsse comperer.
Mes ançois que te lesse aler,
Vilain, me bailleras ta foi
Que par les tons ne que par toi
N'avré ne honte ne domage,
Et que tu me feras honmage
Si tost con je lessié t'avré
Et que tu a ma volenté
Metras tot ton avoir et toi. »
Et dist li vilains : « Je l'otroi
Tout issi conme vos le dites.
Issi m'aït sains Esperites,
Que je n'aim riens tant ne desir
Con de fere vostre plaisir. »
A icest mot sa foi li tent
Li vilain et Renart la prent.
Or sachiez que bien le pot croire
Trestout aussi éon .I. provoire,
Qar li vilain estoit entiers,
Si ne mentoit pas volentiers.
« Vilain, ce dist Renart, entent !
Tu me fiances loiaument
Que tu feras a mon esgart.
— Voire, si ait Diex en moi part
Con je volentiers le feré,
Que por nului je nelleré,
Ainz le ferai du tout en tot.
— Puis que dit l'as, je point n'en dot,
Fet Renart, quar tu es preudon,
Au mains en as tu le tesmoinp :
Mout ai oï de toi parler. »
A cest mot l'a laissié aler ;
Cil qui avoit esté grevez
A grant painne s'en est levez,
Et puis devant li s'agenoille.
De ses lermes ses piez li moille
Si li fait honmage en plorant,
Qu'il n'i ala plus demorant,
Envers le mostier sa main tent,
Si li a fait le sairement
Con estuet a fere a honmage,
Et li amende tout l'outrage
Que il l'en avoit fet devant,
Mout l'en a bien fet son creant
Con cil qui estoit peouros ;
Et dist : « Sire, or direz vos
Trestot ice qui vos plaira,
Et je sui cil qui le fera,
Si conme voudrez a devise,
Tot a mon pooir sanz faintise.
— Or dont, dist Renart, vien avant,
i me deslace tout avant
De ton reseul qui trop me grieve. »
Maintenant li vilain se lieve,
Si a fet tout a sa devise.
Et Renart qui en mainte guise
Engingne la gent et deçoit,
Deslïé l'a, si le conjoit.
Encor n'a il pas oublïé :
« Amis, tu m'as ore afïé,
Fait se il, que tout mon voloir
Me feras selonc ton pouoir.
Mes certes tu en seras quites
Por mains assez que tu ne quides.
Je te feré bien ton feret :
Aporte moi ton coc Noiret
Que j'ai hui toute jor gaitié.
Se tu veus avoir m'amistié,
Si le me baille par le col ;
Par la foi que je doi saint Pol,
Ja mes riens plus ne te querré,
Ainz te di que je te feré
Seignor de moi et de ma terre. »
Bertoult, qui ne volt pas la guerre,
Li dist : « Sire, vos-dites mal,
Que par le Pere esperital,
Le coc est trop dur a mengier.
Se vos le volez eschangier ?
Il a bien .II. anz trestoz plains,
Mes je vos donré de mes mains
.III. poucins tendres, se voulez,
Dont vos serez bien saoulez,
Et vos feront a vostre cuer
Graignor bien, foi que doi ma suer,
Dame Litouis de la Monjoie,
Qar li cos a, se Diex me voie,
Et les ners et la char trop dure.
— Vilain, fait Renart, je n'ai cure
De tes poucins, tuit soient ton ;
Mes se tu veus fere mon bon,
J'avré le coc que je demant.
— Sire, fet il, vostre conmant
Ferai par droit et par raison,
Qar je sui vostre liges hon.
Par mon chief orendroit l'avroiz,
Puis que vos tant le desirrez. »
A tant let li vilains le plet,
Et maintenant au coc s'en vet,
Si l'a chacié par le porpris,
Et tant chaça que il l'a pris,
Et vint a Renart, si li baille :
« Tenez, sire, se Dex me vaille,
Miex vosisse je, par saint Gile,
Qu'eüssiez .II. de mes gelines,
Qar je l'amoie durement
Por ce que menu et sovent
Les chauchoit l'une aprés l'autre.
Mes puis que vos ne volez autre,
Il est bien droiz que vos l'aiez.
— Vilain, or ne vos esmaiez,
Que par mon chief, bon l'avez fait ;
L'onmage que m'avïez fait
Vos daim d'ore en avant tot quite.
— Sire, dist Bertout, la merite
Vos en puisse Diex rendre a l'ame
Et sainte Marie, ma dame. ».
A icest mot si se depart
Bertoult de mesire Renart,
Si le conmande mout a Dé.
Et Renart, qui bien l'a gabé,
A pris le coc et si s'en vet
Droit a Malpertuis, son recet ;
Illec cuide rungier l'eschine
Entre lui et dame Herrneline,
Sa fame que il tant amot.
Mes encore ne sot il mot
De ce que il li pent a l'ueil.
Si con il vint desouz .I. tueil
Qui ert lez le chemin a destre
Desoz une vile champestre,
Garde et oï le coc qu'il porte
Qui durement se desconforte ;
Des eulz pleure mout durement,
A Renart grant pitié en prent,
Si li a dit por qoi il pleure :
« Por quoi ? Maleoite soit l'eure,
Fet li cos, que onques fui nez !
Mout m'est or bien guerredonnez
Le servise que je ai fait
A l'ort vilain, mesel desfet
Que je ai longuement servi !
Mal soit l'eure que je le vi,
Qar bien sai que j'avré la mort !
— Par Dieu, fet Renart, tu as tort
Quant por ce te vas dementant ;
Par l'ame ton pere, ore entent :
N'est il bien droiz en tote place
Que li sires par raison face
De son serjant sa volenté ?
Oïl, par ma crestïenté,
Il se doit bien lessier morir
Por le son seignor garantir
De mort, se il est a meschief.
Or n'aiez peor, par mon chief,
Ne puet avoir annor grenor
Con de morir por son seignor.
Malbailliz fust et mal menez,
Se il ne se fust rachetez
Envers moi de toi seulement ;
Si aie je amendement,
Je l'eüsse ocis tot frait mort.
N'aies peor, mes pren confort
Q'ausi avoies a morir ;
Nus hon ne t'en pooit garir,
Si te vient miex morir issi
Que autrement, je le t'afi,
Que quant por ton seingnor morras,
avec les anges en iras
La sus en la Dieu compaingnie
Ou avras pardurable vie.
— Sire, fet li cos, bien le croi ;
Ne sui pas por mort en esfrai
Que je aie a avoir, ce sachiez.
Mes de ce sui plus corouciez
Que les chapons et les gelines
Que veïstes lez les espines
Seront a grant joie mengies,
S'en seront lor ames plus lies
Et du soulaz et de la feste,
Et j'avré crois sue la teste.
Mes grant soulaz me feïssiez,
S'une chançon me chantissiez,
Ne me chausist quant je moreusse,
Bien sai que plus souef en fusse,
Assis en la Dieu compaingnie. »
Et dist Renart : « Et je l'otrie.
Est ce por ce que tu ploroies ?
Et por qoi ne le me dis oies ?
Ja por ce ne fai laide chierre,
Foi que je doi ma fame chierre,
Mout volentiers la vos diré
Au meillor endroit que savré,
Sanz plus, por toi reconforter. »
Adonc conmença a chanter
Une chançonnete novele,
Et quant cil qui par sa favele
Senti la bouche aouvrir,
Des eles commence a ferir
Et a batre et vint volant
Desus .I. orme haut et grant
Qui de l'autre partie estoit.
Et quant Renart ce aparçoit,
Si sot qu'il estoit deceüz.
Desoz l'orme est acoruz
Si dist : « Sire, guilé m'avez.
— Renart, dist il, or le savez,
Devant ne le savïez pas.
Par la foi que doi saint Thomas,
Miex vos venist estre teüz ;
Se vos estes or deceüz
Par trop chanter, si vos tesiez ;
Qant vos en serez aaisiez
Une autre foiz, se vos en proie.
Et vos alez querre autre proie,
Qar a ceste avez failli. »
Renart se tient par escharni,
Ne set que dire ne que fere ;
Bien voit que miex le venist tere
Qu'avoir chanté a cele empainte.
« Noiret, fet il, foi que doi sainte
Anne qui fu de bonne vie,
Bien voi que biau chanter anuie
Et nuit aucune foiz ensemble.
Voir dit le vilain, ce me semble,
Qui dist qu'entre bouche et cuillier
Avient sovent grant encombrier.
Or en sui bien certains et fiz ;
Sachiez, Chaton fu bien recuiz
Qui ensaigna son filz petit
Q'a son mengier parlast petit.
Mes ne l'ai pas bien retenu,
Bien voi que mal m'est avenu
De trop parler a ceste foiz.
Or m'en iré, car il est droiz
En autre lieu moi porchacier ;
Ci ne puis je rien gaaingnier.
— Ha ! puant rous de pute estrace,
Alez vos ent, ja Diex ne place,
Fet soi li cos, ne ses vertuz,
Que ne soiez ars ou penduz
Ançois que li mois soit passez.
Ja m'eüssiez les os qassez
Mout putement, jel sai de voir,
Se par enging ou par savoir
Ne me fusse de vos estors ..
Alez vos ent, quar par le cors
Saint Marcel, se plus atendez,
Vos peliçon ert amendez. »
Que qu'il aloient si parlant,
.IIII. levrier viengnent bruiant
Aprés .I. porc a grant alainne
Tot contre val par la champaingne.
Es .I. brachet aprés venant,
Li veneor lor cors cornant,
Lesqex vont durement sonant,
Tot le païs vont estonant
De lor huer, de lor corner.
Tant entent au coc a parler
Renart li rous, que mau feu arde,
Que onques ne se donna garde,
Ainz li sont sor le col cheü ;
Adonc se tint par deceü.
A val les chans s'en vet fuiant,
Li veneor le vont huiant :
« Ha ha ! ha ha !, font il, Renart,
Ja Dex n'ait en vostre cors part !
Se ne fusson si emblaé,
Ja vos eüsson esfreé.
Ja si bien ne vos gardissiez
Que la cote n'i lessissiez.
Trop seüssiez certes de frape,
Se ne nos lesissiez la chape,
Mes or n'avez garde de nos. »
Et cil s'en vet tout peoros
Qui n'a cure de lor acost ;
Dedenz .I. terrail s'est repost
Tant que li chien se sont outré.
Et cil s'en vont tout arouté
Aprés corant et font grant noise,
Ne finerent de corre a toise
Qu'il sont entré en la forest.
Quant ce voit Renart, si li plest,
Et dist, foi que il doit s'amie,
Que cele part n'ira il mie,
Qu'il puist, ne que il biau li soit ;
Bien set se .I. d'eus le tenoit
Que il li donroit el que pain.
A cest mot est venu au plain
Et let le coc dont mout li poise,
Si s'en va fuiant a grant toise
Par .I. sentier entre .I. blez.
Encor se crient d'estre encontrez
Ou de levrier ou de gaingnon.
Du blé s'en ist le grant troton,
Si se feri en hi forest :
Ce est li leus qui plus li plest
Et ou il a mains de peür.
Or est aaise et asseür,
Se ne fust la fain qui le grieve.
Sovent garde s'il veïst lievre
Ne connin que il peüst prendre.
Mout est iriez, quant li remembre
Du coc qui si l'a deceü,
Et dist que mal li est cheü.
Ne prise tot son sens .I. oef,
Fait se il : « Se il fussent .IX.,
Ses deüsse engingnier toz.
Chascun dist que je sui si proz
Et que j'ai tant sens et savoir :
Certes il ne dient pas voir.
N'a pas grant sapïence enclose
En moi, quant si petite chose
Con est .I. cochet m'a boulé.
Miex vosisse voir qu'afolé
M'eüst on d'un pié ou d'un oil.
Mes si puisse je mes le suoil
De ma meson passer a joie,
Se Diex donne que mes le voie,
Je li feré chier comparer.
Je disoie que buef d'arer
Ne savoit tant con moi de guile,
Et .I. petit cochet de vile
M'a engingnié et deceü ;
Ne voudroie qu'il fust seü,
Por l'ennor de Costentinoble,
Dedenz la cort mesire Noble.
Foi que je doi touz mes enfanz,
Je en seroie trop dolenz,
Se nus hons le me reprochoit.
Nel voudroie por riens qui soit. »
Einssi s'en aloit dementant
Et toutevoies aguetant
Savoir se ja chose veïst
Dont sa fame lie feïst
Qui en sa meson se demente
Por la fain qui si la tormente ;
Et il meïsmes en baaille.
Mes ne voit chose qui li vaille,
De qoi il est forment irez.
N'est pas .III. arpenz mesurez
Alez avant, ce sai de voir,
Quant se prent a aparcevoir
Mon seingnor Noble et Ysengrin
Qui venoient tot le chemin
Tres par mi le bois deduiant.
Es Renart cele part venant,
Et dist et pense en son corage
Qu'il fera Ysengrin donmage,
Se il puet, en nule maniere.
A tant s'en vint a bele chierre
Devant le roi, si le salue :
« Or ça, que bien soit hui venue,
Fet Renart, ceste compaingnie ! »
Li rois ne puet tenir ne rie,
Quant il voit Renart devant li :
« Bon jor, fet il, aiez vos hui,
Renart, barat ! Qu'alez querant ?
— Sire, je vois proie querant,
Fait se il, par ici entor.
Ne finai des le point du jor
Por ma fame qui est ençainte,
Et je n'ai mie encor atainte
Chose que j'en puisse porter
Dont la peüsse conforter,
Por la fain qui la destraint fort.
— Renart, fet Noble, par la mort,
Bien fez tes afferes sanz nos.
— Sire, fet il, foi que doi vos,
Je ne vos os viande offrir,
Qar ne daingnerïez soufrir
Que si petiz hons com je sui
De cors et de force autresi
Alast o vos en compaingnie.
Miex amez la grant baronnie
De vostre cort. avecques vos,
Si con est sire Brun li ors,
Baucent et Rooniax li viautres,
Seingnor Ysengrin et ces autres ;
N'avez cure de povre gent.
— Seingnors, fet li rois, bel et gent
M'alez gabant, si con moi semble.
Mes or vendrez o nos ensemble,
Se il vos plet et il vos sie t,
Et si vos pri qu'il ne vos griet,
Tant que proie puissons trover
Dont nos puissons desjeüner
Entre n, ?s .III., se Diex me voie.
— Sire, fait il, je n'oseroie
Por mes ire Ysengrin le leu
Qui est o vos, que par saint Leu,
Bien sai que il m'a contre cuer ;
Il ne m'ameroit a nul fuer.
Ne onques ne fis par mon chief,
Que je sache, qui li fust grief.
De sa fame m'a mescreü
Mes par Dieu et par sa vertu,
Onques encor jor de ma vie
Ne li requis je vilanie,
Ne nule chose a ma conmere
Que ne requersise a ma mere,
Si ne le cuideroit il pas.
— Renart, fet li rois, c'est tout gas.
Ne peüst estre averé
Qu'en ne vos i eüst trové,
Se tant l'eüssiez maintenue ;
Or n'i ait pas descovenue,
Or endroit la pes en feron.
— Sire, fet il, le guerredon
Vos en puist rendre Diex a l'ame,
Que foi que je doi a ma fame,
Il a tort et je ai le droit.
— Ysengrin amis, ce que doit,
Fait li rois, que Renart haez ?
Par Dieu, fox estes qui creez
Tel vilanie de Renart.
Se Damediex ait en moi part,
Je ne quit pas qu'il le feïst
Qu'en nule guise requersist
Vostre fame de vilanie.
Faites ore une cortoisie,
Pardonnez li vo mautalent,
Si serez sauf mon escïent,
Que par mon chief grant torz avez,
Que vos a ce que ne savez
Fors seulement par oïr dire,
Li portez ne courouz ne ire :
N'est pas maniere de sage honme.
Foi que doi saint Pere de Ronme,
Je connois bien Renart a tel
Que nel feïst por le chastel
L'empereor Otevïen.
— Sire, par foi, je le croi bien,
Fet se il, quant le tesmoingniez.
— Or donques si ne porloingniez,
Et de bon cuer li pardonnez
Le mautalent q'a lui avez. »
Ysengrin respont : « Je l'otroi,
Je li pardoing en bone foi
Ici illeques devant vos.
Ja mes n'ere vers lui iros
Jor que la vie el cors me soit,
Ainz voil que mes bons compains soit. »
Aprés ce mot s'entrebesierent
Cil qui onques ne s'entramerent,
Ne ja jor ne s'entrameront.
Dire pueent ce qu'il voudront,
Mes por ce ne remue droit.
Pes ont fete quele que soit ;
Devant le roi l'ont fianciee,
Mes mout avra corte duree,
Que ne puet estre a nul fuer
Li .I. n'ait l'autre contre cuer,
Ne ja ne seront sanz rancune.
Ne donroie pas une prune
En cele pes, se Diex me gart,
Voirs est que c'est la pes Renart
Qui one ne fina de tri chier,
Encor ne le velt pas lessier.
Einssi ont fete pes ensemble,
Renart, Ysengrin, ce me semble.
Aprés se sont mis au chemin
Nobles avant et Ysengrin,
Et puis en aprés dant Renart
Qui mout par est de male part.
« Renart, dist Noble, que feron ?
A ton conseil nos maintendron.
A cest point seras nostre mestres,
Que bien sai que tu sez les estres
De cest bois et toutes les sentes.
Mes or gar que tu ne me mentes !
Se tu sez nulieu ci entor,
Pré ne pasture en destor,
Ou nos peüssons trover proie,
Qar nos i mainne droite voie ;
Se tu le sez, se Diex t'avoit
Chose que li ton cuer covoit,
Lors m'avras a mon gré servi. »
Et dist Renart : « Par saint Remi,
Je nel sai pas certainement
En quel pasture ne conment
Nos truisson proie qui riens vaille.
Mes de tant me recort sanz faille
Que il a ça une valee
Entre .I. mons en une pree,
Ou l'en amainne sovent pestre
L'aumaille de cele champestre
Vile qui est ici delez.
Alons cele part, se voulez,
Por savoir et por esprover,
Se porrions chose trover
Que peüssons mengier tuit troi.
— Par Dieu, fet Noble, je l'otroi. »
A itant s'en vont cele part
Entre seignor Noble et Renart
Et Ysengrin son bon ami.
Mes se Diex plest et saint Remi,
L'amor avra corte duree ;
Si s'en vont la voie ferree
Et tant ont le chemin tenu
Qu'il sont dedenz le pré venu
Que dant Renart lor avoit dit ;
Ysengrin regarde, si vit
El chief del pré mout bele proie.
Or sachiez que il ot grant joie,
Que mout estoit de fain grevez.
Or cuide bien estre arivez
En lieu ou il emplist sa pance.
Mes ja n'en soit il en beance,
Que se l'estoire ne nos ment,
Je cuit qu'il ira autrement.
Lors a aresonné le roi :
« Sire, fet il, foi que vos doi,
Nos avon bien chemin tenu.
Je cuit bien nos est avenu,
Qar je voi ici, ce me semble,
.I. tor et une vache ensemble
Qui a avec lui son veel,
Laïs el chief de cest prael.
Ceste avron nos, que que il griet,
Mes je vos.I., se il vos siet,
Ainz que nos aillons cele part,
Que vos i envoiez Renart
Por oïr et por espïer,
S'il i a mastin ne bovier,
Ne chose qui nos puist mal fere.
Bien portions avoir contrere,
Se nos issi desporveü
Estions sor eus embatu.
Mes il est grelles et menuz,
Si n'ert mie si tost veüz
Conme nos i esserions.
— Vos dites bien, fet li lions,
Il est sages et vezïez,
Si les avra tost espïez. »
A tant en aresne Renart :
« Renart, fet il, se Diex vos gart,
Sages estes et decevant
Et de toz max aparcevant.
Qar alez et si espïez
Savoir se la jus verrïez
Vilain ne bovier deputaire
Dont nos peüst venir contraire ;
Qar por noient i erion,
Se nostre preu n'i fesion.
— Sire, fet Renart, volentiers. »
A itant s'est mis es sentiers
Grant aleüre a valle pré ;
Tant a et coru et troté
Qu'il est venu au leu tot droit.
Tout entor li garde, si voit
El chief du pré joste l'oraille
Le vilain qui gardoit l'aumaille
Qui se dormoit desoz .I. orme.
Tot maintenant cele part torne
Trestout le pas le col bessant.
Durement se va porpensant
Dedenz son cuer que il fera
Et conment il engingnera
Le vilain qu'il ne s'aparçoive ;
Souef estuet qu'il le deçoive,
Qar il set bien, s'il le tenoit,
Que malement l'atorneroit,
Sel feïst volentiers chaoir
La ou ne se peüst movoir
Ou pouoir n'ait en nule guise.
Adont a une branche prise
De l'orme et saut isnelement
Desus issi tres belement,
Que onques cil ne s'esveilla.
Et dant Renart qui tant de mal
Pense et a fet puis qu'il fu nez,
S'en est de branche en branche alez
Tant que vint endroit le vilain ;
Si jure Dieu et saint Germain
Que il li fera encui honte.
Que vos feroie plus lone conte ?
Renart fait conme pute beste :
Quant il li fu desus la teste,
Drece la queue, aler les se
Tot contre val une grant lesse
De foire clere a cul overt,
Tout le vilain en a covert.
Cil qui l'a sentue, s'esveille,
Taste a son vis et se merveille
Que ce est qui si li chiet chaut
Sor son vis de lasus en haut ;
Si prent a regarder a mont,
N'i voit nule chose del mont,
Qar li arbres estoit foilliez,
Et Renart si s'estoit muciez
En foilles si que n'i parait.
Et quant li vilain riens n'i voit,
Lors quide que ce soit fantosme ;
Dont taste a sa main et si osme
Et sent que c'est merde qui put ;
Ne fu pas liez quant l'aparçut,
Ainz li anuie mout et grieve ;
Tot maintenant d'ilec se lieve
Et s'en cort droit a .I. fossé
Qui estoit enz el chief del pré
Si ot bien .xx. piez de parfont
Et fu plain d'eve jusque a mont,
Et jure et dit, se Diex le saut,
Qu'il savra qui est la en haut
Si tost con il ert revenuz.
Quant il ert a l'eve venuz,
Si s'aprocha por lui laver.
Renart qui bee a lui grever,
Saut jus a terre au miex qu'il pot ;
Vers lui en est venu le trot
Par derrier, que ne l'aparçoive,
Que talent a que le deçoive
A ceste foiz mout malement,
Et si le velt si soutilment
Paire que il ne puist foïr.
Si con il vint de grant aïr,
Li est desus le dos sailliz ;
Or est li vilains malbailliz,
Qar ainz qu'il fust aparceüz,
Est il dedenz l'eve cheüz.
Il ot grant peor de noier,
Si conmença a patoier,
Que volentiers en issist fors.
Mes ainz avra anui del cors,
Se Renart puet en nule guise.
Il est venuz a son juïsse,
N'en istra mes sanz beste vendre.
En mi le pré cort Renart prendre
Une pierre qu'il a veüe
Grant et quarree, si li rue
Desus le col par tel aïr
C'onques cil ne se pot tenir
Que il ne soit au fonz alez.
Ysengrin qui se jut delez
A mes ire Noble mostré
Que il n'i avoit demoré,
C'on se delite la a val,
Non pas por bien, mes por le mal,
Qar onques ne le pot amer ;
Son ami le pot il clamer,
Mes ja de cuer ne l'amera.
Biau semblant espoir li fera,
Si vodroit il qu'il fust lardez.
« Sire, dist il, ore esgardez
De Renart con est mal voisins !
Bien nos tient or por ses cosins,
Qui tant nos fet ci acorber.
Deables le puist asorber,
Quant il nos fet tant de mal trere !
Que il ne vient ne ne repere ;
En lui avon bon mesagier
Por querre la mort et cerchier,
Qar il revendroit mout a tart.
Qar al on ore cele part,
Si savron por qoi il ne vient
Et quele essoine le detient :
Je le voi la, ce m'est avis,
Lez le fossé tout ademis
Ou il se gieue et cort et saut ;
Mout petitet de nos li chaut.
Il a espoir trové pasture
A son eus, si n'a de nos cure,
Puis que il est bien saoulez.
Alon cele part, se voulez,
Si savron qu'il fet et por qoi
Il est remés, — Et je l'otroi,
Fait soi Noble, vos dites bien.
Foi que je doi saint Julïen,
Je li feré comperer chier
Ce que nos fet ici jouchier ;
Se il le fait por nul despit,
Ja n'en avra point de respit,
Ne nus ne l'en sera garant,
Se il n'i a cause aparant. »
A tant se sont d'ilec torné,
Cele part s'en vont ab rivé
Toz plains d'ire et de mautalent.
Et li vilain qui va balant
En l'eve, que Renart destraint,
Avoit ja le cuer si ataint :
Tant l'avoit dant Renart batu,
Que n'avoit force ne vertu ;
Il ot .II. foiz au fons esté.
Et Renart qui ainz n'ot bonté
Se barat non et tricherie,
Se pense que mout li anuie
Que tant le fet illuec atendre,
Lors garde entor lui, si cort prandre
Des motes tot plain son giron,
Si les giete tout environ
Et desus le dos et encoste.
Li vilain a en lui mal oste
Qui si durement li mesfet.
Que vos diroie P Tant a fet
Renart, et tant li a geté
Motes et pierres a plenté
Que tierce foiz au fonz afonde,
Qui que soit bel ne qui que gronde ;
Or est mort, bien se puet vanter.
N'en orra mes nus hons chanter
Male chançon d'ore en avant.
Renart qui le cors Dieu cravent
S'en est delivrez en tel guise.
Or pueent fere lor devise
De la proie tout sanz peür ;
De cestui sont il asseür
Que ja mes mal ne lor fera
Ne riens ne lor contredira.
Quant Renart ot fet ce qu'il quist,
Si conme li plot et li sist,
Et ot feni tot son estor,
Lors se volt metre el retor,
Quant il voit Noble le lion
Et dant Ysengrin le felon
Qui tot droit vers lui s'en venoient,
Voie ne sentier ne tenoient,
Par les prez viennent a travers.
Et il fu sages et apers ;
Si tost con il les aparçut,
Encontre va les sauz menuz,
Si les salue gentement :
« Bien veniez, sire, voirement,
Fet il, et vostre compaingnie !
— Renart, je ne vos salu mie.
Renart, on vos deüst bien pendre,
Quant vos m'avez fet tant atendre
Sanz venir et sanz repairier.
— Sire, foi que doi ma moillier,
Fet Renart, je ne vos puis mes ;
Qar j'ai eü .I. antremés
Du vilain qui gardoit l'aumaille,
Que je trové la en l'oraille
De cel pré dormant conme loir ;
Si m'apensai et soi de voir
Que s'il nos savoit ne veoit,
Qu'il nos nuiroit, se il pouoit ;
Si l'ai tant mené, Dieu merci,
Par mon enging, que or sui ci
Et trestoz sainz et trestoz fors,
Et il gist en cel fossé mors,
Tot estendu con une raine ;
Mes mout en ai eü grant painne,
Mes toute voie ai tant ovré
Que nos en sonmes delivré.
Se d'atendre estes anuiez,
Ne m'en merveil, ice sachiez,
Que demoré ai longuement :
Et mout anuie qui atent,
Ice dist on, et il est voirs.
Mes foi que je doi a mes oirs,
Se vos le voir en savïez,
Ja mau gré ne m'en sarïez,
Ainz m'en amerïez, ce croi.
Ore escoutez, je vos diré
Tot de chief en chief sanz mençonge. »
Et il de maintenant li conte
Conment il monta sor l'ormel,
Con il chia seur le musel
Au vilain tant que s'esveilla,
Et puis conment il s'en ala
Laver en l'eve du fossé.
« Et il a son panel trossé
Et je sailli a terre aprés ;
Si conme je vin a eslés,
Sailli sus lui a .UrI. piez
La ou il estoit abessiez
A l'eve por son vis laver,
Si qu'el fossé le fis voler
La teste avant, le cul desus.
Que vos diroie, fet il, plus ?
Quant roi en l'eve enbatu,
Tant le feri, tant l'ai batu
Que il n'en levera ja mes.
De lui avron ore tel pes
Que ja mes mal ne nos fera
Ne chose ne nos des dira
Que nisun de nos fere voille. »
Li rois l'escoute et se merveille,
Et bat ses paumes et fet feste
Et jure ses eulz et sa teste
Q'ains mes ne fu veü tel gieus.
« Par foi, dist Ysengrin li leus,
Tel borde ne fu mes oïe,
Ne je ne le creroie mie,
Certes, se je ne le veoie. »
Et dist li rois : « Se Diex me voie,
Renart, dis le me tu por voir ?
— Il n'i a tel con du veoir,
Fet il, se vos ne m'en creez,
Alez la et si le veez.
— Mal dahez, dist Noble, qu'ira
Et qui ja tant s'en lassera !
Je n'ai mie vilain tant chier,
Autant ameroie a touchier
A .I. ort vessel de ma main
Con je feroie a .I. vilain.
Or soit illec et si se gise,
Et nos feron a nostre guise
De nostre preu, se nos savon,
De la proie que nos avon.
Certes mout grant tort en avons,
Moi et Ysengrin, qui dissons
Que vos nos volïez trichier,
Mes or voil je bien afichier
Qu'il n'a si loial ne si sage
En ma cort, ne de tel corage :
Conme vos n'en a autel beste.
Bien avez la besoingne fete,
Mout miex assez que ne diroie.
Mes or alon a nostre proie,
Si soit partie maintenant.
Ysengrin, or venez avant,
Si fetes ceste partisson ;
Trop i avroit grant mesprison
Se chascun n'en avoit sa part. »
Et dist li leus : « Par saint Maart,
Sire, quant vos vient a plaisir,
Il n'est riens que je tant desir ;
Qar aussi ai ge fain mout grant.
Et il me semble tot avant
Que nos avon ci .I. torel
Et une vache et .I. veel :
De ce devon partisson fere. »
Lors prant en son cuer a retrere
Ce que l'en dit auques sovent
Que cil qui bien voit et mau prant,
S'il s'en repent, c'est a bon droit ;
Et puis dist que il miex voudroit
Qu'il fust penduz a une hart
Que ja Renart i eüst part.
S'il puet, du tout l'enginera
Si que il ja n'i partira,
Si s'aut porchacier autre part !
« Sire, fet il, se Diex me gart,
Le miex si est or que g'i voie
Que vos de ceste bele proie
Retenez a vostre. eus trestot,
Et cele genice et cel tor
A ma dame la orgueilleuse ;
Sera bonne et savoureuse,
Qar ele est et bone et tendre.
Et je, qui ne voil pas tot prandre,
Si avré sanz plus cel veel.
Et cil gars rous de pute pel
Si n'a de viande point cure,
Si aut aillors querre pasture ! »
Mout a grant chose en seingnorie,
Qar tot veut fere a sa devise.
De riens ne veut a part venir,
Tout velt a son eus retenir ;
A ce deüst avoir gardé
Ysengrin, foi que doi a Dé,
Ainz qu'en eüst partison fete.
Noble a croulé .I. pou la teste,
Quant la parole a entendue.
Ne li fu pas a gré venue,
Qar il savoit bien tot de voir
Qu'a son eus voloit tot avoir
Que que il eüst dit avant.
.II. pas avoit passé avant,
Si a haucié la destre poe,
Si fiert Ysengrin lez la joe
Si durement que le charnal
En a abatu contre val,
Si l'a fait durement saingnier.
Renart emprist a aresnier,
Si li a dit : « Vos partirez ;
Ore orrons que vos en direz,
Sire Renart qui tant savez,
Or en dites ce qu'en pensez !
— Certes, je di en verité,
Foi que doi sainte Charité,
Vers vos ne doi je part avoir.
Mes prenez a vostre valoir,
Et nos donnez ce que voudroiz,
Qar bien savez, et si est droiz
Que ta te la proie soit vostre.
— Foi que doï sainte Patenostre,
Fait Noble, si n'ira il mie.
Je voil que ele soit partie
Ançois que de ci vos movez.
— Sire, puis que vos le volez,
Fait Renart, je la partirai.
Il m'est avis ; au sens que j'ai,
Issi con Ysengrin disait,
Que ce est le miex qui i soit
Que trestot a vostre eus aiez.
Miex sera en vos enploiez
Que il ne sera a nul ame.
Et la vache avra ma dame,
Qui est et crasse et tendrete.
Et vostre filz qui mes n'alete,
Qui a en cest an esté nez,
A vra, se vos si le volez,
A son mengier cel veelet
Qui est tendre et est de let :
N'avra encor que .vrrr. mois demain.
Car entre moi et cel vilain
Irons en autre leu chacier
Par nostre vie pourchacier. »
Li rois l'entent, si li fu bon ;
Quant il oï que tot fu son,
S'en a de joie fet .I. saut.
« Renart, fet il, se Diex me saut,
Or me di voir, ne me mentir,
Qui t'aprist primes a partir ?
— Sire, fait il, par sainte Luce,
Cel vilain a cel rouge aumuce,
Je n'en ai onques autre mestre ;
Ne sai s'il est ou clers ou prestre
Qui si porte rouge coronne,
Mes bien sai, se il est persone,
Qu'il est ou pape ou cardonax.
— Renart, fait il, mout par es max,
Tu sez el que ton pain mengier ;
Fox est qui de toi fet berchier,
Que par mes eulz ne par ma teste,
Il n'a plus vesïee beste
Coume tu es en tout l'empire.
Bien retiens ce que tu os dire ;
Et cil reprent la meillor voie
Qui par autrui sens se chastoie,
Et tu as bien fet, ce me semble.
Or remanez ici ensemble
Entre vos .II., que je m'en part.
Di Ysengrin que il se gart
Que une autre foiz parte a droit.
Espoir a tel afere avroit
Qui li feroit encore pis.
Or demorez, quar je ne puis
Demorer ici, je m'en vois.
Et vos porchaciez par ces bois,
Se vos volez, vostre disner ;
Qar ma proie en voil mener.
Vos et Ysengrin, sanz mentir,
Par mon chief bien savez partir ;
Bien m'en acort a vostre dit.
Vos n'en avrez ja contredit
De nul honme que biau me soit.
Or alez querre que que soit,
Se volez, que vos mengerez,
Que ja de cest ne gousterez.
— Ha ! sire, fet se il, ne dites :
Seront ce donques les merites
De ce que ci vos amené ?
Certes s'aucun petit n'en é,
Poi me portai de vos loer.
Se vos ne m'en voulez donner,
Sire, a cel vilain en donnez
Tant qu'il en soit desjeünez,
Qar il est si mal atornez
Que a paine se puet ester ;
Miex li venist que l'eüssiez
Fet eschacier de l'un des piez,
Se le lessiez si fameilleus,
Ce poise moi, si m'aït Dieus,
Que je ne li ai que donner
Dont jel face desjeüner.
Je li donnasse volentiers,
Que mout en est mes cuers tendriers,
Por ce que si le voi blecié ;
Mout li avez mal despecié
Son chaperon delez la joe. »
A cel mot li a fait la moe
Si que ne l'aparçut ne vit.
Noble l'esgarda, si s'en rit
Et dist : « Renart, mout ses de boule,
Tu es issuz de mainte escale.
Diex set bien de quel covenant
Tu me vas ici sarmonnant :
Plus le diz par pitié de toi
Que ne fez de li, par ma foi,
Car je sai bien, se Dex me voie,
Ja si tost tornez n'en seroie,
Con tu li toudroies sa part
Et l'en mosterroies la hart,
Qu'il ne se porroit revenchier.
S'il s'en devait vis esragier,
N'en aroit il point, par mes eulz.
Mes je le feré assez miex,
Que foi que doi saint Esperit,
Ja n'en metrez la ou chien chit
Ne par voz fez ne par voz dis ;
Ainz vos en feré si onniz
Que ja l'un de vos par raison
Ne gabera son compaignon,
D'espaule, de pié ne de cuisse,
Ne d'un ne d'el que j'onques puisse. »
A icestui mot si s'em part
Et lesse en mi le pré Renart
Qui mout fesoit le couroucié
Par Ysengrin qu'il vit blecié,
Et si en avoit il grant joie ;
Si li a dit : « Se Diex me voie,
Compere, bien sames guilé,
Bien nos a li rois afolé
Trestot sanz droit et sanz reson ;
Si voise je en ma meson,
Grant mal a fet et grant outrage.
Bien i porra avoir domage
Espoir encor en aucun tens.
Et qui voudroit, selonc mon sens,
Encontre lui de bot ovrer,
Mout bien le porroit comparer,
Je cuit, ou au prés ou au loing
Son ami voit on au besoing,
Au miex que l'en puet, conseillier,
Et je m'en voil bien traveillier
Par tant que vengiez en soiez ;
J'en seroie certes mout liez,
Se li veoie anui avoir.
S'en lui eüst point de savoir,
Ne de bien, ne de cortoisie,
N'eüst pas la proie saisie
Si toute que n'en eüsson.
Honni sames, se nos lesson
A lui issiques defouler,
Qar tost nos porroit afoler,
Se nos ne l'osion des dire ;
Si la, ainz que la chose enpire,
Que nos queron et art et guile
Par qoi la venjance soit prise
Par vos trestot premierement,
Qu'il a mené si malement,
Par la force que il a faite,
Que nostre part nos a tolaite,
Car la proie estoit conmune.
Ne se deüst fere si brune
Por ce s'il est par desus nos ;
Qar par la foi que je doi vos
Qui estes mes comperes chiers,
Ne sera si mal ne si fiers
Que bien n'en aion la venjance. »
Ysengrin ot la covenance
Que Renart li dist et presente,
Que se il velt selonc s'entente
Ovrer et selonc son savoir,
Il l'en fera venjance avoir
De ce que il l'a mal mené ;
Et il le het plus c'onme né
Par le mal qu'il li avoit fet,
Sanz ce que ne li avoit fet
Chose par quoi il le deüst
Si mal mener ; se il peüst,
Il li feïst volentiers fere
Chose qui li deüst desplere
En tel guise, je sai de voir,
Que ne s'en puist aparcevoir
Devant que la chose soit fete.
Il s'apense que sa retrete
Ne sera a fin, n'acomplie
Sa pensee, s'il n'a aïe
Et durement ne se porchace
A home qui auques bien sache
Et puist dire seürement.
« Trut, fet se il, je me dement
De noient : je voi mon compere
Qui plus m'ainme ne fet sein frere,
Et plus set de barat toz seus,
Certes, ne sevent .XXII.
Des meillors de la cort lor roi,
Et je ne li descoverrai
Mon cuer ? Non, quar je n'oseroie ;
Peor ai, se je li dis oie
Qu'il ne m'encusast au lion,
Qu'il a en lui mout mal cion.
Ce dist on par tout le païs
Dont il est estraiz et naïs,
Por ce si ne m'i os fïer.
Mes ne cuit pas qu'il aut crïer
A cort ce que j'ai enpensé.
Ore ai geu eü fol pensé
Envers mon compere Renart ;
Je ne cuit pas, se Diex me gart,
Que il me mesfeïst por rien.
Il est preudon, ce sai je bien ;
Pieça que je l'ai esprouvé
Et encore l'ai je trouvé
Jusques ici mout loial honme,
Foi que doi saint Pere de Ronme.
A son conseil me maintendrai ;
Il est mes comperes en lai,
Si pens que ne me mesferoit,
Ne mal ne me porchaceroit. »
Issi a lui meïsmes tence,
Et en la fin de sa sentence
S'acorde a ce qu'il li dira
Et a son conseil en fera
Conment que li aferes aut ;
Qar nus tant ne set ne ne valt
A nul besoing conme Renart.
Lors conmence a dire par art
Paroles com bien afaitiez
Et si a dit par amistiez :
« Biau doz amis, biaus doz compere,
Conseilliez moi si qu'il i pere,
Que vostre conseil m'ait mestier.
Ja ne verrai mes l'anuitier
Se de Noble ne sui vengié
Qui si m'a le vis escorchié
Que le cuir en est a val mis ;
Por ce le vos di, biau cosins,
Que por moi tant vos traveilliez
Qu'en bonne foi me conseilliez.
— Si feré je, ce dist Renart,
Par le baron saint Lienart,
Mes ore endroit n'en est saison.
Alez ent en vostre meson,
Si le lesson ester huimés. »
A tant est le conseil remés,
Si vet Renart a son repere,
Et Ysengrin, son chier compere,
Est retornez a son manoir.
Ici fait Pierres remanoir
Le conte ou se volt traveillier,
Et lesse Renart conseillier.
Tybert le chat dom je ai dit
Doute Renart assez petit,
Ne quiert avoir treves ne peso
Es vos .II. prestres a eslés
Qui en aloient au saint sane :
Li uns ot une viez balçane
Et li autres ot desouz soi
.I. souef anblant palefroi.
Cil a l'egue a Tybert choisi :
« Compains, dist il, estez ici.
Quel beste est ce que je voi la ?
— Cui vert, dist li autres, esta.
C'est .I. merveilleus chaz putois.
Ha ! Diex, con je seroie rois,
Se le pouoie as poins tenir
A mon chief por le froit covrir ;
Por ce que il bonne pel a,
Bon chapel et grant i avra.
Certes grant mestier en aroie ;
Diex nos amena ceste voie,
Qui bien savoit le grant mestier,
Or en feré apareillier
Tout a vostre los .I. chapel
Et por agencier le plus bel
Me sui porpensez d'une rien,
Se vos loez que ce soit bien ;
Que je voilla queue lessier
Por le chapel agrandoier
Et par mon col covrir deriere :
Veez con est grant et pleniere. »
Dist li autres : « Or ai bon plet.
Par amor Dieu, q'ai je mesfet ?
Ai mesfet en nule baillie
Que doie perdre ma partie ? »
Ce dist li autres : « Non avez ;
Mesire Turgis, ne savez
Con je en ai mout grant mestier ;
Por ce sel me devez lessier.
— Lessier, fet il, par quel servise ?
Quel bonté ai ge de vos prise ?
Par quel chose, par quel merite
La vos leroie, ce me dites,
— En mil eür, ce dist Frangiers,
Tout jorz estes vos maneviers ;
Ja mar du vostre i avra rien.
Or soit partie, je voil bien ;
Mes d'itant sui je malbailliz
Conment il doit estre partiz.
— Je le sai mout bien, par ma foi,
Ja mar en serez en esfroi,
Que se fere en voulez chapel,
Nos en feron prisier la pel
Et de la moitié le vaillant
Ferez en aprés mon creant. »
Dist Rufrengiers : « Feson le bien :
Le chat voil je tot quite mien.
Et nos alons a Sens ensemble,
Et si mengerons, ce me semble,
Que ce ne poons nos veer
Que ne nos coviengne escoter.
Por moi et por vos paierai,
Par tout vos en aquiterai.
Et vos m'afïez loiaument
Que vos nel ferez autrement,
Mes la pel quite me lairez
Ne ja mes riens n'i clamerez.
— Honte ait qui vee, dit Turgis ;
Tenez, sire, je vos plevis
Et Ioiaument le vos afi.
— Bien est, dit Rufrengiers, issi,
Mes liquiex de nos la prandra ? »
Ce dist Turgis : « Qui il sera.
Je n'i claim riens ne riens n'i ai,
Ne ja ne m'en entremetrai,
Ne par moi n'i avrez aïe.
— Por ce ne remaindra il mie,
Dist Rufrengiers, que il est mien.
— Or vos en coviengne dont bien. »
Rufrengiers de la croiz aproche,
Que riens plus au cuer ne li toche
Que Tybert le chat trere a soi.
Mes trop ot petit palefroi,
Si n'i pot avaindre en seant ;
Sor la sele en monte erroment.
Quant Tybert vit qu'il est drecié,
Par mautalent est hericié ;
Escopi li en mi le vis.
Il donne .I. saut, sel fiert des gris,
La face a esgratinee ;
Jus l'abati teste versee,
Si que le haterel derriere
Li est chaü en la chariere :
Par pou que n'est escervelé ;
.II. foie es s'estoit pasmé.
Le prestre jut en pamoisons,
Et Tybert sailli es arçons
Qui vuidié furent du provoire,
Et li chevax s'en torne en aire
Qui avoit esté esfreez.
Tant fuit par chans et par arez,
S'a tant erré qu'il vint tot droit
A l'ostel dont torné estoit.
Et la fame au provoire estoit
En mi sa cort ou buschetoit ;
Ne vit pas le cheval venir
Et il vint enz de grant aïr,
Que il l'a jetee souvine
Et si ot brisie l'eschine :
Bleciee fu, si ot peor,
Quant el va veoir son seignor.
En la sele ou il seut seïr
Vit dant Tybert desus croupir :
Bien cuida ce fussent deable.
Le cheval sailli en l'estable
Et dant Tybert toz jors en son,
Qui bien connoissait la meson.
Mout li estoit bien avenu
Que ne l'ot mort ne retenu ;
Le chevallessa estraier,
Puis s'en est alez otoier.
Li prestres qui jut contre terre
Ne sot son palefroi ou querre.
Son compaignon apele o soi :
« Amenez moi mon palefroi,
Biau compains, quar le m'ensaingniez.
— Estes vos, dist Turgis, bleciez ?
— Bleciez ? dist il, ainz sui tuez.
Ne fu pas chaz, ainz fu maufez
Qui nos a fait ceste envaïe ;
Deables fu, n'en doutez mie.
Ice sai ge de verité
Que nos somes enfantosmé,
Ne ja de cest ost n'en istron,
Ce sachiez, que nos n'i perdon.
Ne sui pas asseür de moi,
Qant perdu ai mon parlefroi. »
Lors conmence une quiriele,
Sa credo et sa miserele,
Paternoster, sa leternie,
Et sire Turgis li aïe.
Sovent gardaient s'il veïssent,
Ainz qu'a la voie se meïssent,
Tybert et le cheval ensemble ;
Mes nel virent pas, ce me semble.
Quant il nel voient, si s'en vont ;
Chascun fet croiz en mi son front.
Ore est li sanes respitiez,
Que Rufrengiers est mout bleciez.
A son ostel en est venuz,
Mout fu dolent et irascuz.
Sa fame li a demandé :
« Quel vent vos mene et quel oré ?
— Pechié, dist il, et encombrier,
J'encontrai hui .I. aversier,
Entre moi et mon compaingnon,
Seignor Turgis de Lonc Buison,
Qui nos a toz enfantosmez ;
A paine sui vis eschapez. »
Or vos redirai d'Ysengrin
Qui se remist en son chemin,
Car il s'en voloit repairier.
Qant il ala esbanoier,
Les brebiz vit es chans beller ;
Cele part en prist a aler.
Si con il fu del bois issuz,
.II. moutons a es chans veüz :
L'un fu Belin, l'autre Bernart ;
Mout les amoit sire Tieharz.
Au chief du champ s'esbaneoient
Et de lor cornes se hurtoient,
Que qu'il fesoient lor mellee,
Lor bergiere s'en est alee,
Li bergier les ot oublïez ;
Illuec s'en erent outre alez.
Li vilain qui mout par sot peu
La male garde pest le leu !
Si entre Bernart et Belin
Ne se gardent voir d'Ysengrin.
Se cil ne sont et sage et cointe,
Mar i fu fete cele pointe.
Belin si fu le plus coarz ;
Premierement parla Bernarz :
« Bien veingniez vos, biau sire lous !
— Je ne vos salu mie andeus ;
Ja beste ne saluerai
Puis que je mengier la vodrai.
— Sire Ysengrin, nos savon bien
Que nos somes ambedui tien
Et que andui nos mengeras
De quel eure que tu voudras.
Mes se toi plet par ta franchise,
Primes nos fai tant de servise,
Entre nos .II. met acordance,
Si tendra l'en a grant vaillance ;
Qar il dit que cest champ est siens
Et je redi que il est miens.
Sire, se vos le partisiez
Et el champ bien nos meïssiez,
Si que je veïsse ma part,
Et l'autre en doinsissiez Bernart,
Dont pouez fere vo plaisir
De nos .II. et toz vo desir. »
Dist Ysengrin : « Mout volentiers.
Or me dites conment premiers.
— Sire, soiez en la foriere ;
Chascun de nos se traie ariere,
Ci devant vos vendron corant.
Cil qui premier vendra avant
De tant con il plus tost corra,
La greingnor part du champ ara. »
Dist Ysengrin : « Et je l'otroi.
Or vos traiez en sus de moi.
Belin ira de ça a destre
Et Bernart ira a senestre. »
Belins estoit li plus igniax,
Qui estoit le plus jovenciax ;
Mes Bernart estoit plus senez,
Por ce qu'il estoit li ainz nez.
Conmunerrient sont esloingnié,
Si con li leus l'ot desresnié.
Illor a dit : « Seignor, movez !
Fetes le miex que vos pouez. »
Belin s'esmuet de grant ravine ;
Quant vient au leu, ses cornes cline,
Par grant vertu fiert Ysengrin
Si qu'il le giete tot sovin,
Tout estendu, de l'autre part.
Au relever es vos Bernart
Qui le fiert en l'autre costé,
Devers Belin le ra gité.
Qatre costes li ont brisié,
A bien petit l'ont mort lessié ;
Puis si s'en tornent a itant,
Du leu s'en vont escharnissant.
Il se pasme plus de .C. foiz,
Si est angoisseus et destroiz ;
Le sanc li saut a grant randon
Par mi le nes a grant foison.
Quant il fu .I. poi acoisiez,
De pasmoison est repairiez :
« Ha ! las, dist il, dolenz chaitis,
Con sui maleürez tout dis.
La costume ai a l'esprevier,
Que l'aloe vet tant chacier
Que il la prent par tost voler
Et puis si l'en relet aler.
Li vif deable, li seignor,
M'avoient fet partisseor ;
Et que devoit a moi tenir
De terre donner et partir ? »
Ceste branche est bone et petite
Et bien fete, s'ele est bien dite.
e vos va il uns vers conmencier,
Mes je vos crien mout anuier ;
Se vos volez, je me teré,
Et se voulez, je parleré
Conment avint a Ysengrin
Qui se leva par .I. matin.
Dame Hersent l'ot bien gardé
Et de ses dolors respassé ;
Ore est tot cras et revelous,
Fel et hardiz et orgueillous ;
Grant aleüre s'en aloit.
Par mi cel bois ou il estoit,
En mi sa voie a encontré
.I. vilain qui avoit trové
.I. bacon qui estoit chaüz
De la charrete a .I. reclus ;
Il le tenoit devers la hart.
Ysengrin vint de l'autre part :
« O vas ? dist il, esta illeuc !
— Par qoi ? fait il. — Par foi, poreuc :
Ou as tu cel bacon enblé ?
— Par foi, fait il, ainz l'ai trové.
— Trové ? dont i avré je part
D'outre en outre jusqu'a la hart. »
Dist li vilain : « En moie foi,
Sire Ysengrin, et je l'otroi. »
Acompaingnié sont li baron
En poi d'eure par le bacon.
Endementiers que il parlaient
Et que il departir volaient,
Estes vos d'autre part .I. ors
Qui lor est venuz a plain cors.
Si con il fu illec venuz,
Sor le bacon s'est arestuz :
« Et qui est cil bacon, dant lous ?
— Sire, dist il, c'est a nos deus.
— J'en voil, dist il, ma part avoir,
Par amistié, non par pooir. »
Dist li vilains : « Et je l'otroi.
— Et je, ce dit li leus, par foi.
Or en soion dont compaingnon
Tuit .III. et bien le departon.
— Seignor, dist il, vostre merci.
Conquis m'avez a vostre ami.
Or le metez ci sor mon dos,
Je l'enporteré en cel bas,
Qar tiex i porroit sorvenir
Qui tost le nos voudrait tolir. »
A tant li ont sor le dos mis,
El bois se sont ariere mis ;
Sor l'erbe jetent li bacon,
S'en paroient li compaingnon
Conment il soit partiz a droit.
Li ors, qui plus sages estoit,
Lor dist, qu'il n'i est arestez :
« Seignor, se mon conseil creez,
Enhui mes le leron pendant
A cest fou qui est bel et grant,
Et le matin ci revendron,
Et trestuit .III. nos eus mostron ;
Et cil qui graingnor cul avra,
Le bacon tout en portera. »
Ce dit li leus : « Et je l'otroi.
— Et je, dist li vilains, par foi. »
Le bacon ont en haut levé
Et puis s'en sont tuit .III. alé.
Li vilain vint en sa meson
Ou l'atendent si enfançon :
« Ou estes vos, dist il, dame Ame ?
— Je sui ci, sire, dist sa fame,
Par quoi avez tant demoré ?
— Suer, dist il, que je ai trové
.I. bon bacon enz en cel bas,
Ainz de mes eulz ne vi si gros ;
Mes nos sames .III. compaingnon
Sez conment nos le partiron ?
Le matin iron la tuit troi,
Si mosterron nos eus tuit troi ;
Qui graingnor cul porra mostrer
Le bacon en porra porter. »
Seignors, fame est et foie et sage,
Et mout est foIe de corage ;
FoIe est, que ne se set partir
D'une chose qu'a en desir ;
Et sage est, car quant on li rave,
Tost a trové une controve,
Et verité dit par mençonge,
S'ele en a mestier et besoigne.
Ce nos dient cil fol musart :
Plus que deable a .I. art.
Mes je di ce a ma partie
Que sage et foIe est par mes trie.
Mout fu sages cil qui ce dist
Et qui en son livre le mist :
Selonc les eures et le tans
A bien mestier folie et sens.
Mout est fame de parfont sens.
Et ceste prist mout bon porpens,
Si a raconté son seignor
Que se il velt, demain au jor,
Que ses garnemens vestira
Et por le bacon s'en ira,
Et se ce vient as eus mostrer
Grant fendace porra mostrer.
Li vilain l'ot, et si s'en rit :
« Par Dieu, fet il, mout as bien dit. »
Quant vint au jor, levé se sont
Et par le bois andui s'en vont ;
Il li en saigne bien la voie
Jusque a l'estre par mi l'arbroie.
Et quant ele i est parvenue,
Por le vilain l'ont conneüe
Li dui baron qui l'atendoient
Desouz le fou o il estoient.
Il li ont dist : « Sire vilain,
Damedieu vos doint hui bon main ! »
Premier parla Patous li ors :
« Seignors, fet il, ja est granz jors,
Faites tost foi que me devez.
Sire Ysengrin, vo cul mostrez.
— Sire, dist il, mout volentiers.
Or me dites conment premiers. »
Son cors estent on par devant,
Puis par deriere en estupant
Lieve sa queue, le cul bee ;
Jusque laiens par mi l'entree
Li puet on veoir les boiiax,
Tant par est larges li tuax.
« Sire Ysengrin, ce dist Patous,
Mout est vo cul grant et estous.
Vilain, dist il, ore estupez :
Le vostre cul remosterrez. »
Cele a ses braies avalees
Qu'ele avoit a son cul ferme es ;
Ele a fait large enforcheure
Por bien mostrer cele nature ;
Son chief mist bas por estuper.
Cil la prennent a regarder ;
Tant s'en est Patous merveilliez,
De son pié destre s'est saingniez :
« Nomini dame, dist li leu,
A cest cul devisent tuit treu ;
Se ice la est trestout eus,
Contre cela ne se prent nus.
Il m'est avis, ce dist li leus,
Par foi que g'i voie .I. treus. »
Ce dist Patous : « Garde de pres,
Se del veoir es si engrés.
Je n'i ai soing d'aboeter,
Ne m'i estuet point alumer. »
Cele lor dist : « Or escoutez :
Mes eus est touz acostumez
Sovent de son col afichier,
Por ce l'ai je tot tens plus chier. »
Ce dist Patous : « Ysengrin, fui te !
Alon nos en, clamons li qui te.
Vilain, dist il, pren le bacon
Et si l'enporte en ta meson. »
.I. si fist et lieve sus.
De ceste branche n'i a plus.
Entre .II. monz, en une .I.ingne,
Tout droit au pié d'une montaingne,
Deseur une riviere a destre,
La vit Renart .I. mout bel estre.
En mi le pré de l'autre part,
Si conme l'eve les depart,
La vit Renart .I. fou planté
Que les genz n'ont gueres hanté.
Entor le fou a fait la tresche,
Puis se coucha sor l'erbe fresche,
Vostrez s'i est et refroidiez ;
A bon ostel est herbergiez,
Ja ne le quesist rechangier,
S'il eüst assez a mengier.
Li sejorner i estoit biax.
Et dant Tieselin li corbiax,
Qui mout ot jeüné le jor,
N'avoit cure de tel sejor,
Et vint volant a .I. plessié,
Par besoing ot le bois lessié,
Priveement en .I. destor,
Touz aprestez de fere estor.
De fromaches vit .I. millier
Qu'en avoit fet asoreillier ;
Cele qui garder les devoit
En sa meson entree estoit :
Ele ert entree en sa meson.
Tiecelin vit qu'il ert saison
De gaaingnier, si lesse corre,
.I. en a pris. Par le rescorre
Sailli la vielle en mi la rue ;
Tiecelin vit que vers lui rue
Qaillous et pierres, si s'escrie :
« Vassax, vos n'en porterez mie. »
Tiecelin la vit ainsi foIe :
« Vielle, dist il, s'en t'ent parole,
Dites que je l'en ai porté :
La male garde pest le pré.
Bien pouez dire je l'en port,
Ou soit a droit ou soit a tort ;
Du prendre en ai eü le leu :
La male garde pest le leu. »
A tant s'en torne, si vint droit
Au fou ou dant Renart estoit ;
Ensemble furent a cele heure,
Renart desouz et cil deseure,
Mes de tant i a desevraille :
L'un menjue, l'autre baaille.
Li fromaches fu auques mas
Et Tiecelin i fiert granz cous
De son bec, si que il l'entenme ;
Mengié en a, mau gré la fame,
Du plus jaune et du plus tendre,
Qui tel anui li fist au prendre.
Tiecelin fiert a une hie,
Ainz n'en sot mot que une mie
L'en est a la terre chaüe
Devant Renart, qui l'ot veüe ;
Il connut bien icele beste,
Si en croula .II. foiz la teste ;
Il lieve sus par miex veoir :
Tiecelin vit la sus seoir,
Qui son compere estoit de viez,
Le bon fromache entre ses piez.
Premierement l'en apela :
« Par les sains Dieu, que voi je la ?
Et Diex vos saut, sire compere !
Bien ait l'ame vostre bon pere,
Dant Rahart, qui si seut chanter !
Mainte foiz l'en oï vanter
Que n'en avoit son per en France.
Vos meïsmes, en vostre enfance,
Vos en soulïez moult pener.
Seüstes 'onques orguener ?
Chantez moi une rotruenge. »
Tiecelin entent la losenge,
Ovre la bouche, et giete .I. bret ;
Et dist Renart : « Ce fu bien fet.
Miex chantez que ne soulïez ;
Encore, se vos voulïez,
Irïez plus haut une jointe. »
Cil qui de chanter se fait cointe
Conmence de rechief a brere.
« Diex, dist Renart, con or esclere
Et con espurge vostre voiz !
Se vos vos gardissiez de noiz,
Au miex del monde chantissoiz.
Chantez encore une autre foiz. »
De chanter velt avoir le pris,
Si l'a de rechief entrepris,
Si s'escria a haute alainne ;
Ainz n'en sot mot, que qu'il se painne,
Que le pié destre li desserre
Et li fromaches cruet a terre
Tot droit devant les piez Renart.
Li lechierres fremist et art
Et tout se frit de lecherie ;
Mes n'en touche une seule mie,
Qar encor, s'il puet avenir,
Voudra il Tiecelin tenir.
Le fromache li gist devant ;
Il leva sus en solevant,
Le pié tent avant dont il cloche
Et la pel qui entor li loche ;
Bien velt que Tiecelin le voie.
« Hé Diex ! fait il, com poi de joie
M'a Diex donné en ceste vie !
Mes je ne sai que je en die.
Cist fromaches me put si fort
Et flere, si ja m'avra mort,
Si ai tel chose qui m'esmaie,
Que fromache n'est preuz a plaie.
Ha ! Tiecelin, car descendez
Et de cest mal me delivrez.
Certes ja ne vos en priasse,
Mes l'autre hier oi la jambe quasse
En .I. broion par mescheance ;
La m'avint ceste mesestance. »
Tiecelin cuide que voir die
Por ce que ern plorant li prie.
Il descent jus, a terre saut ;
Mes miex li venist estre en haut,
Se dant Renart le puet tenir.
Tiecelin n'ose pres venir ;
Il va traiant le cul ariere,
Mout doute que Renart nel fiere.
Renart le voit acoharder,
Sel conmence a aseürer :
« Por Dieu, fait il, ça vos traiez !
Quel mal vos puet fere .I. plaiez ?
Compere, traiez vos en ça ! »
Li fox, qui trop se desvoia,
Ainz n'en sot mot que il sailli ;
Prendre le volt, mes il failli,
Et neporquant .rrrr. des pennes
L'en remestrent entre les jambes.
Or fu Tiecelin mout plain d'ire ;
Renart li offre a escondire,
Mes dant Tiecelin l'entrelet,
Qui n'a plus cure de son plet.
Ainz dist : « Li fromages soit vostre !
Vos n'enporterez plus du nostre ;
Je fis que fox qui vos creoie,
Por ce que plorer vos veoie. »
Tiecelin parla et grondi,
Renart .I. mot li respondi :
« Alez vos ent, tenez vo voie ;
Et je rernaindré en l'erboie.
Mout tost avré le duel vengié. »
Lors a le fromage mengié
Dont forment s'aloit delechant.
Mout fu iriez, je vos créant,
De ce qu'il li est eschapez
Et que .il ne l'a atrapez ;
Puis dist en terre que il sache
Ne vit il mes si bon fromache.
Bien li valut une poison,
N'em plaint que la male foison ;
Onques sa plaie n'en fu pire.
A tant s'en va, ne volt plus dire ;
Qar bien est son plet definez,
Et Renart est d'iluec tornez.
Seingneur, ce dient li devin,
Si est escrit en parchemin
Que cil a sovent mau matin
Qui pres de lui a mal voisin.
Je le vos di por Ysengrin
Et por .I. prestre, dant Martin :
Viellars estoit auques li prestres,
Ne fu onques de letres mestres,
Plus savoit de truie en fondue
Que de letre desporveüe.
Prestre Martin estoit mout sages
De bien norir, par ces boscages,
Brebiz dont il ot mout fromage.
Mes mout li fist plusors donmage
Li leus, mal ait toz ses lingnages !
Pres de lui estoit es boscages,
Si li a fait souvent anui,
Qar il manoit mout pres de lui ;
Sovent li fesoit ses oeilles
Non per s'eles erent pareilles,
Et sovent les rapareilloit
Se non pareilles les trovoit.
Mout ert dolent prestre Martin
De ce dont ert liez Ysengrin.
Prestre Martin se porpensa
C'une grant fosse chevera.
Quant fete fu a sa devise,
Une perche a par desus mise ;
Sor la perche met une claie,
Tot a compas la contremoie,
A la perche l'a bien fremee,
La fosse a toute acovetee.
.I. aignellia sor la perche ;
Se Ysengrin par la s'adrece
Et l'aignel en vaille porter,
De la claie l'estuet tumber
Et ja si tost n'i montera
Con il en la fosse cherra.
Quant il l'ot bien apareillié
Alé s'en est, si l'a lessié.
Ysengrin qui grant fain endure
Se lieve a mie nuit oscure,
Quant toute gent se dort segure,
Et est venuz grant aleüre
La ou seut prandre sa pasture.
L'aignel trove par aventure ;
Quant vit l'aignel, si fist grant joie
De ce qu'il a encontré proie.
Or n'a peür que nus le voie,
Seürement s'en va sa voie.
Si tost con monta sor la claie,
Chaüz est enz, car ele ploie.
Ysengrin voit que il est pris,
De l'eschaper n'est il pas fis,
« Ha ! las, dist il, dolent chaitis,
Con covoitise m'a sorpris !
Or puis je bien dire et jurer
Que de ci ne puis eschaper.
Or m'estovra chier comparer
La brebiz que m'en vit porter ;
Cil dit mout bien qui set conter
C'une foiz doit le pot verser. »
Li prestres fu touz trespensez
Et cele nuit toz es garez,
C'onques la nuit ne pot dormir.
Si tost con il vit esclarcir,
Illieve sus isnelement,
Une maçue en sa main prant ;
A la fosse vint, par le treu
Si a dedenz veü le leu.
Quant il le voit, grant joie en fait,
La perche et la claie sus trait,
Puis se desfuble par grant ire.
A Ysengrin conmence a dire :
« Sire Ysengrin, or vos vendrai
Ce que je tant pramis vos ai ;
Aprendré vos a cest baston
Conment prestres Martins a non. »
Li prestres lieve la maçue
Et Ysengrin l'a bien veüe ;
En la teste le volt ferir,
Et Ysengrin sot bien guenchir ;
A cele foiz nel toucha mie,
Car il sot trop de l'escremie.
Prestre Martin est aïrez,
En autre sens s'est porpensez ;
En avalant le baston mist
Desor le leu et si li dist :
« Enz en mon cuer forment me dueil,
S'a cestui cop ne vos crief l'ueil. »
Quant ot ce dit, le baston boute.
Ysengrin qui le coup redoute
Garde a son oil, le baston prant
Et le prestre vers lui le tent,
A ses .II. mains le sache fort ;
De ça en la li leus estort,
Le baston li cuide esrachier.
Qui dont veïst prestre esforcier
Por bien tenir cele maçue ;
Li leus d'autre part s'esvertue.
Mout s'esforçoient anbedui
Chascun du baston trere a lui.
Si con nos conte l'escripture,
Au prestre avint une aventure
Que la terre est souz lui fondue ;
Desouz ses piez li est cheüe,
Il s'en vet enz o le baston.
Ore a Ysengrin compaingnon ;
L'un fu de ça, l'autre de la,
De peor l'un l'autre esgarda.
Mout ot Ysengrin grant peor,
Mes li prestre ot assez graignor ;
Il a conmencié son sautier
Par touz les moz a versillier,
Et puis dist conmandacion
Que Diex le jait de la prison,
Ceste .VII. siaume disoit plus,
Miserere mei Deus,
Paternoster disoit enclin.
Sor le col li saut Ysengrin ;
Le prestre chaï demi mort
Et Ysengrin s'en va mout tost,
Par bois, par chans aussi se fiche.
Li prestres remest en la briche :
Prestre Martin ne rit ne muit.
Et Ysengrin mout tost s'en fuit,
A lui meïsmes rit assez
De ce qu'il est si eschapez
Et qu'il li sailli seur le dos,
Quant en la fosse l'ot enclos.
Si serjant l'en orent tost tret,
Puis se rient de ce qu'a fet.
Bien vos puis dire et acointier
Que onques messe ne sautier
Ne chanta puis de bon entent
Ne par si bon entendement
Conme H fist o Ysengrin,
Tant con il fu en son engin.
Or vos dirai conment avint
A Ysengrin, quant la nuit vint.
Par mi le bas s'en va corant
Et si aloit ce porpensant
Que fox est li hons et li leus
Qui onques va nule part seus,
Par qu'il puist avoir compaingnie,
Que mestier a souvent d'aïe :
Et tiex puet on acompaingnier
Dont l'en a puis grant encombrier.
Quant ce pensait en son corage,
A tant issi de cel boscage ;
Une jument vit en .I. pré
Ou ele pessoit pres d'un blé.
Li leus s'en va grant aleüre
Droit au jument par la costure.
Quant a lui vint, si la salue :
« Diex saut, fait il, Rainsant ma drue.
— Et Diex vos saut, sire Ysengrin,
Dont venez vos issi matin ?
— Dame, dist il, eschapez sui
De males mains ou anuit fui :
Prestre Martin .I. engin fist
Por prendre moi et si me prist ;
Toute une nuit fui en prison.
Se j'eüsse .I. compaingnon
D'iluec m'eüst bien tost jeté ;
Por ce le vos ai raconté,
Se volez estre ma compaingne
Nos ferion mout grant gaaingne ;
Assez vos donré a mengier
Duquel que avrïez plus chier,
Ou bon froment, ou bone avainne,
Ou bone orge, a quel que painne ;
Vos m'avrïez mout grant mestier,
Car je iroie porchacier ;
No compaingnie seroit bele.
Qar vos porpensez, dam oisele,
De cel vilain qui si vos tue
Et vos fet trere a la charrue ;
Vos gaaingniez trestot son bien,
Ne vos n'en averoiz ja rien
Fors le nouax que il porra,
Et ce dont il cure n'avra.
Haï ! Rainsent, ma douce amie,
Qar venez en ma compaingnie,
Si serez fors d'autrui dangier ;
Ne vos estovra charroier
Ne ça ne la porter nul fais ;
A tot jors mes vivrez en pais.
— Sire Ysengrin, se je peüsse,
Va compaingnie chierre eüsse,
Mes je ne puis corre n'aler,
Por ce voil je ci pasturer ;
De mon pié destre par deriere
Passai hier en une chariere,
Une espine me feri enz.
Se la me traiïez as denz,
A nul jor ne seroit partie
De vos a moi la druerie.
Grant mestier vos porré avoir,
Qar je feré tot vo voloir,
Qar s'en vos velt gainon huer,
Je savré tres bien rejeter,
Mordre des denz, ferir des piez.
Qui consuivré toz ert jugiez ;
Cui ge, porré bien asener
N'avra talent de regiber. »
Dist Ysengrin : « Le pié mostrez,
Celui ou l'espine sentez,
Tost la vos avré esrachie,
Ja mar i avrez autre mire. »
Le pié li lieve et il s'acrot,
a ses ongles li vuide tout.
Que qu'Isengrin a vuidier brunche
Et il le pié nestoie et furche,
Rainsant le pié a des tendu
Et Ysengrin a si feru
Entre le pis et le musel,
Tout coi le jeta el prael.
Rainsant s'entorne regibant,
Queue levee va fuiant,
Et Ysengrin tot coi se gist
Grant piece aprés, et puis si dist :
« Haï ! maleürez chaitis !
Si j'oi hier mal, or ai hui pis.
Ne me sai més en qui fïer,
Ne puis en nului foi trover. »
Issi se demente Ysengrin.
Ici prent ceste branche fin.
Renart se leva par matin,
Si s'estoit mis en son chemin ;
Quar la fain durement l'estraint,
Si se demente et se conplaint.
Que qu'il se plaint de sa losenge,
A tant es vos une mesenge
Sor la branche d'un chesne crues
Ou ele avoit repost ses oes.
Renart la voit, si la salue :
« Conmere, bien soiez venue !
Qar descendez, si me besiez.
— Renart, fet ele, or vos taisiez.
Voirement estes mes comperes,
Se vos ne par fussiez si lerres ;
Qar vos avez fait mainte guiche
A maint oisel, a mainte biche,
C'on ne se set a coi tenir.
Et que cuidiez vos devenir ?
Maufé vos ont si deserté
Qu'en ne vos puet prandre a verté.
— Dame, ce respont le gorpil,
Si voirement con vostre fil
Est mes filleus en droit baptesme,
Onques semblant ne fis ne esme
De rien qui vos deüst desplere.
Savez por qoi je nel doi fere ?
Droiz est que nos le vos dison :
Misire Noble le lion
Si a par tout la pes juree,
Qui avra, se Dieu plet, duree ;
Par sa terre l'a fet jurer
Et a ses honmes afïer
Qu'ele ert gardee et maintenue.
Grant joie en ont la gent menue ;
Par tout iront en plusors terres,
Que par tout charront mortiex gueres,
Et les bestes granz et petites,
La merci Dieu, seront bien quites. »
La mesenge respont errant :
« Renart, or m'alez vos gabant.
Mes s'il vos plet, besiez autrui,
Que moi ne beseroiz vos hui. »
Quant Renart ot que sa conmere
Ne fera riens por son compere :
« Dame, fet il, or m'escoutez.
Por ce que vos me redoutez,
Les eulz cliniez vos beserai.
— Par foi, fet ele, je l'otroi ;
Cliniez donques. » Il a clinié,
Et la mesenge a empoingnié
Plain son poing de mouse et de foille.
N'a talent que besier le voille ;
Les grenons li conmence a terdre.
Et quant Renart la cuide aerdre,
N'a trové se la mouse non
Qui li fu remese el grenon.
La mesenge li escria :
« Haï ! Renart, quel pes ci a ?
Tost eüssiez la pes enfrete,
Se ne me fusse arriere trete.
Vos disïez que afïee
Estoit la pes et bien juree ;
Et juree l'avoit vo sire. »
Renart li commença a rire
Si li a geté .I. abai :
« Certes, fet il, je me gabai ;
Ce fis ge por vos peor fere.
Vos qui chaut ? Or soit a refere ;
Je reclinneré autre foiz.
— Or dont, fet ele, c'est tot droiz. »
Cil clinne, qui mout sot de bole ;
Cele li vint pres de la goule
Renartçmes ne vint pas dedenz.
Et Renart a jeté les denz :
Prendre la cui de, mes il faut.
« Renart, fait ele, ce que vaut ?
Ce n'ert que l'en croire vos doie.
En quel maniere vos croiroie ?
Se mes vos croi, le mau feu m'arde ! »
Ce dist Renart : « Trop es coharde.
Ce fis ge por toi esmaier ;
Qar je te vouloie essaier,
Qar certes je n'i entent mie
Ne traïson ne felonnie.
Mes or revenez autre foiz :
Tierce foiee, c'est li droiz.
Par non de sainte Charité,
Par bien et par humilité,
Bele conmere, sus levez !
Par cele foiz que me devez
Et que devez a mon filluel
Que j'oi chanter soz cel tiluel,
Si refassomes ceste acorde.
Cuidiez vos donc que je vos morde ? »
Mes cele fet oreille sorde,
Qui n'est mie fole ne lorde,
Ainz siet sor la branche d'un chesne.
Que que Renart si se desresne,
A tant es vos les veneors,
Et bons levriers et coreors,
Qui sor lui se sont enbatu.
Et quant Renart a ce veü,
Forment s'en estoit merveilliez ;
De fouir s'est apareilliez.
Que qu'il s'apreste de l'aler
Li .I. s'escrie a l'avaler :
« Vez le gorpil ! vez le gorpil ! »
Or est Renart en grant peril ;
Il drece la queue en l'arçon,
Qar mout doute mors de gainon.
Sonent grelles et mooniax.
Et Renart trousse ses peniax,
Qui mout petit en eus se ne.
Et la mesenge li escrie :
« Renart, cist bans est tost brisiez
De la pes que me disïez.
Atendez moi, o vos irai
Et par amors vos beserai.
Ou fuiez vos ? Car revenez ! »
Renart fu cointes et senez,
Si li a tret une mençonge.
Que qu'il parole, si s'esloinge :
« Dame, les trives sont jurees
Et plevies et afïees,
De pes fere de tot en tot ;
Et est juree tout a bout.
Cil sont chael qui ici viengnent,
Qui la pes que lor pere tiengnent
N'ont encor pas asseüree,
Si con lor pere l'ont juree.
Encor estoient il trop jane
Au jor que lor pere et lor dame
Jurerent la pes a tenir,
Que l'en les i fist lors venir.
— Certes, or estes vos mauvés,
Cuidiez vos qu'il fraingnent la pes ?
Qar retornez, si me besiez.
— Je n'ensui pas or aaisiez »,
Ce dist : Renart li desloiaux.
A tant s'en torne les granz saux ;
Renart s'en fuit, ne volt plus dire,
Par mi le bois trestout a tire
Con cil qui bien sot les travers.
A tant estes vos .I. convers,
O .II. viautres enchaenez
Qu'il ot avec lui amenez.
Li garz qui mainne les levriers,
Si aperçut Renart premiers ;
Voit le convers, si li escrie :
« Deslie, va, les chiens, deslie ! »
Renart l'oï, si soupira ;
N'est merveille s'il s'esmaia :
Bien set que il est mal venuz,
Se il pooit estre tenuz,
Que tele gent entor lui voit,
N'i a celui, s'il le tenoit,
Volentiers n'en ostast la pel
A la pointe de son cos tel.
Peor a de perdre sa cote,
Se plus n'i vaut engin que force ;
Mout doute a perdre sa gonnele
Que riens, ce dist, n'i vaut favele.
Li convers de toutes parz muse,
Et c'est Renart qui pas ne muse ;
Bien set que il ne puet guenchir,
Ne nule part ne puet fouir,
Ne retorner en nule guise.
Es vos le convert qui l'avise,
Devant lui vient toz aïrez :
« Ha ! ha ! cuivert, n'i garirez !
— Sire, fait il, por Dieu ne dites !
Vos estes preudons et hermites,
Ne devrïez en nul endroit
A nul honme tolir son droit.
S'or estoie ci arestez
Ne par voz chiens point destorbez,
Sor vos en seroit li pechiez ;
Et j'en seroie corouciez,
Qar miens en seroit li donmages.
Nos corromes ja ci as gages
Entre moi et ceste chienaille ;
Mout a grant chose en la fermaille. »
Cil se porpense qu'il dit bien ;
A Dieu et a saint Julïen
L'a conmandé, si s'en retorne.
Renart s'en va, pas ne sejorne,
Si esperonne son cheval ;
Par unes broches lez .I. val
S'en va fuiant par une plaingne.
Le cri, qui aprés lui engraingne,
Le fist aler plus que le pas.
Lez .I. buisson, a .I. trespas,
A .I. grant fossé tressailli ;
Illeques l'ont li chien guerpi :
N'en sevent mes ne vent ne voie.
Et Renart qui bien se desvoie,
N'i atent per ne compaignon ;
Qar mout doute mors de gainon.
N'est merveille s'il est lassez,
Qar le jor ot couru assez ;
Si a eü mauvez eür.
Mes qui chaut ? Or est aseür.
Assez a grant travail eü
De ce dont li est mescheü
De quant qu'il s'estoit entremis ;
Mout menace ses anemis.
Un jor avint par aventure,
Renart fu venuz de pasture ;
Si fu lassez et traveilliez,
Delez sa fame s'est couchiez.
Et maintenant fu endormiz,
Que mout estoit souef ses liz ;
Si li avint en avison
Qu'il ert toz seus sanz compaingnon
Pres d'un bois en une montaingne,
S'ot vestu .I. rouge fustaingne,
Mes que par leus ert detrouez,
Entor le col ert engouiez
D'une liste trestote blanche,
Mes l'entree ert d'estroite manche.
Le col si fort li estraingnoit,
A par .I. pou ne l'estrangloit.
Renart de peor s'en esveille,
A lui meïsmes se conseille
Que puet estre que senefie.
Dame Hermeline est esperie,
Cil li conte, cele soupire :
« Renart, fait el, biau tres doz sire,
Grant peor ai de vo charpent,
Car en cest songe ce entent
Que vos avrez dolor et painne.
Or oez du rouge fustaingne,
Por ce qu'il ert d'os engouiez,
Crieng ne soiez mout mal menez,
Et ce m'esmaie encore plus
Qu'entor le col par de desus
Ert engouiez de blanche liste :
De ce sui ge dolente et tristre,
Car je sai bien que ce sont vers
Qui vos engouleront les ners.
Ce me fesoit mout soupirer ;
Que le col vos fesoit serrer,
Ce senefie, ce m'est vis,
Qu'en grant destrece seroiz mis,
Mes or sai bien que je feré.
.I. bon charme vos aprendré
Si le vos di tout entresait ;
Ja le jor que vos l'avrez fait,
Mar esterez en grant dotance.
Bien vos en otroi ma fiance,
Que nus en tot le jor vos face
Chose qui granment vos desplace,
Ne ja le jor que le ferez
Vie ne membre ne perdrez.
Quant vos devrez issu de l'uis,
Ou de fosse ou de pertuis,
Ançois que vos ailliez avant,
De vostre pié destre devant
Fetes .III. croiz sor le lintel,
Ja mar direz ne .I. ne el,
Puis porrez estre asseür
Qar cel jor n'avrez mal eür
Que n'en veigniez tot au deseure. »
Renart saut sus, plus n'i demeure ;
Son charme fist, puis s'en torna,
Selonc le bois .I. mont trova.
Le pas s'en va lez la famille,
Si a veü une cornille
Qui de novel estoit baignie
Et de son bec aplanoïe
Et encore s'aplanioit.
Si tost come Renart la voit,
Es le vos a terre estendu,
Son vit a sachié trestot nu ;
La cornille par aventure
Garda par mi la rameüre,
Vit de Renart le vit defors,
Cuida c'ois el li eüst mors,
Ses eles tent en avalant,
Selonc Renart descent volant,
A lui vint et si l'agaita ;
Si come cele l'aproucha
Et elle volt bechier el vit,
Renart saut sus qui son leu vit,
Par les eles l'a bien conbree,
La teste li a engoulee.
Entre le bois et la champaingne
S'en va a tot lez la montaingne.
De l'autre part outre le mont
A trové .I. marais parfont,
Enz est entrez, que nus nel voie,
Qar il voudra mengier sa proie ;
Mengier la va, si s'aquatuet
Son chief, son cors, quant que il puet.
Del marchais s'en voloit issir,
Devant lui garde et voit venir
Ysengrin qui pas ne l'amoit.
Ysengrin garde, sel parçoit :
« Renart, dist il, par ça trairez,
Par le mien chief, ore avrez
La merite tout entresait
De quant que vos m'avez mesfet ;
Grant honte et grant duel me feïstes,
Quant Hersent ma fame foutistes
Et mes loviax toz compissastes,
Et filz a putain les clamastes.
Sez tu, Renart, que je feré
Et quel louer je t'en rendré ?
Por ce que tu mes niez estoies
Et que par fausseté m'amoies
Et ge t'amoie de bon cuer,
Te metroi je en si haut fuer,
En tel tor et en tel estage,
Que n'ert de si haut parentage
Qui mes te puisse fere anui,
Ne tu ne feras riens nului,
Ne te porra mes nullaidir.
Issi le te voudrai merir,
Si te metré en tel chastel
Ou mauvez agait ne cembel,
Enging, perriere ne berfroi,
Ne douteras prince ne roi. »
Renart entent qu'il li pramet ;
La queue entre les jambes met,
Renart voit bien ne puet guenchir,
Ne nule part ne puet foïr ;
Vers son oncle mout s'umelie,
Et doucement merci li prie :
« Oncles, dist il, l'en dit en plait :
Nus n'amende s'il n'est mesfait ;
S'a amende m'en lait venir,
Je la feré a vo plaisir,
Se Diex me doint anor et joie. »
Et cil respont : « Se Diex me voie,
J'ai grant joie quant je te voi.
Par Dieu le pere en qui je croi,
Ja autre amende n'en prendrai ;
Dedenz mon ventre te metrai
Illeques seras a ostel ;
Que ja n'en passeras par el.
Mout avroies isnel cheval,
Se ne te puis livrer estaI,
Tant que je t'avré trangloti
Et de mon ventre enseveli.
De toi s'eleveront-mi flanc,
De toi acuisera mon sanc ;
Si acroistrai mon hardement,
Mout m'en douteront plus la gent.
Que fetes vos, que vos n'entrez
En ma geule ? Que demorez ? »
Quant ce ot dit, adonc destent,
Cort a Renart et si le prent ;
Renart enverse entre ses piez,
Or set il bien qu'il est jugiez ;
C'onques nus hons, tant fust chaitis
N'en terre de Sarrazins pris,
Ne fu si bien houcepingniez
Com Renart fu et laidengiez.
Son oncle sovent merci crie,
Ysengrin ne l'escoute mie,
Ainz l'a saisi par le chaon,
Sel mastine com .I. gainon
Par mi le col quant que il puet :
La pel li deront et esquet.
Ysengrin en fait son revel,
Renart a pelee la pel ;
Si fu matez, pas ne se faint,
Ne se remue, ançois se plaint.
Quant toz fu las de martirier,
Si se conmence a desresnier :
« Renart, ne me puis porpenser
De quel mort te face finer,
Dignes es que te doie ardoir
Ou mengier, quant j'en ai pooir ;
Mes je te, voillongue fin fere,
Ainz qu'a la mort te voille trere. »
Que qu'il a lui issi parole,
Des piez li mouse la chanole,
Si con il la geule baoit,
Et Renart estrangler vouloir.
Si l'en est prise grant pitié,
Remembre li de l'amistié
Qu'il ont tot jors entre eus eüe ;
Troublee li est la veüe,
Si enconmença a plorer
Et durement a soupirer ;
Desus Renart s'est acroupiz.
« Haï ! fait il, con sui traïz.
Mon mautalent m'a sorporté,
Trop ai vilainnement ovré ;
Je n'ai mes cure de deport,
Quant je mon conseillier ai mort. »
Renart l'oï, .I. poi s'estent.
Dist li leus : « Qu'est ce que je sent ?
Au cuer li bat aucune vaine
Et je n'i sent feu ne alainne. »
Renart se drece seur ses piez
Et dist : « Sire, ce est pechiez,
Qui si malement me menez.
Ne soiez pas si forsenez ;
Vostre niez sui, ce est la some,
Ja mar tendrez vil petit honme. »
A cest mot garde lez .I. plain ;
Renart s'a veü .I. vilain
Qui s'en aloit toute la voie,
Si ert chargiez que trestot ploie.
Sor son col portoit .I. bacon ;
Venuz estoit de sa meson.
Renart le vit, si a souriz ;
A son oncle dist, ce m'est vis :
« Oncles, oez bonne novele
Qui vos sera et bonne et bele ;
.I. bacon porte cil vilains :
Qar le meton entre nos mains. »
Ysengrin l'ot, si regarda ;
Le bacon vit que cil porta.
Et Renart entre ses piez gist,
Son oncle apele, si li dist :
« Oncle, dist il, lessiez m'aler ;
Car miex vos porrez saouler
Del grant bacon a cel vilain,
Enquenuit et ore et demain,
Que vos ne ferïez de moi
Et je vos en an ma foi,
Se orendroit ne le vos rent,
Ci revendrai a vos present,
Dont porrez fere vo plaisir,
Et de mon cors tot vo desir.
Le bacon avrez tout entier
Et se vos nel voulez mengier,
Nos en devendrons marcheant.
Que alon nos ci delaiant ?
Coron li sus ! Or n'i ait plus.
Bien sai vendre char sanz refus.
Ore en fetes a vostre esgart ;
Je en avré la tierce part
Et vos les .tr. qui estes grans.
C'est costume de marcheans
Qu'il se deduisent liement. »
Ysengrin li mostre la dent
Et li respondi : « Par saint Cler,
Vers vilain n'ai cure d'aler.
Je passai hier par une rue,
.I. m'en feri d'une maçue
Si que il m'abati tout plat ;
Grant honte me fet qui me bat. »
Dist Renart : « Lessiez ce ester ;
Or m'estuet mon sens esprover,
Se le bacon ne vos puis rendre,
A une hart me fetes pendre.
Oncle, fait il, or demorez ;
G'irai avant, se vos volez. »
Tant l'a blandi, tant l'a proié,
Qu'Isengrin li donne congié.
Renart saut sus si vistement
Con s'il n'eüst mal ne torment.
Par devant li vilain s'est trez,
Autressi con s'il fust contrez,
Par devant li grant aleüre,
Tant qu'il vint a la devanture,
Son chief covert d'un mantelet.
Quant il fu devant, jus se met,
Enz el mileu d'une chariere.
Li vilain fist mout lede chierre,
Quant il a veü le gorpil.
Or est son bacon en peril,
Dont Renart estoit forment liez.
Selonc la voie s'est couchiez ;
Et li vilain mout s'esjoïst,
Sa maçue a une main prist,
Quant vit que traïnoir ses rains ;
Qar bien le cuida prandre as mains.
Mes Renart fist .I. petit saut ;
Dist li vilains : « Riens ne te vaut. »
Il lesse corre sa maçue,
A Renart roidement la rue ;
Sus la croupe li fist .I. treu,
Puis si le sieut de preu en preu.
Dist li vilain : « Par saint Marcel,
Ta pel ert mise en mon mantel. »
Mes mout a entre dire et fere,
Qar Renart li fera contrere.
Tout jors enforce s'anbleüre
Et cil engraingne s'aleüre.
Li vilain sueffre mout grant painne,
Ne puet aler, faut li l'alainne ;
Adonc se prent a porpenser
Qu'il ne porra avant aler
Ne que ja mes ne le prendra
Tant con le bacon portera ;
A la terre l'a jus geté
Et Ysengrin l'a regardé
Qui pres d'ilec le porsivoit
Por veoir que Renart feroit,
Renart s'en fuit touz les galoz
Et Ysengrin sieut les esclos ;
Con cil qui n'a cure d'enchauz,
Au bacon est venuz les sauz,
Sel jete sor son chaaingnon,
Fuit s'en atot en .I. buisson.
Li vilain pense en son corage,
S'il prenoit le gorpill sauvage,
Que de la pel acuiteroit
Grant part del bacon qu'il portoit
Et si i prendroit bon colier
Por son mantel fere acesmer,
Mes mout remest de ce qu'il dist.
Li vilain sa maçue prist,
Puis s'en aloit aprés Renart,
Qui s'en aloit de l'autre part.
Quant li vilain voit, si fu liez
Qui ja s'estoit tant aprouchiez
Qu'il se cuida lessier chaïr
Sus Renart que il vit fouir ;
Tot vif le cuidoit as mains prandre.
Qui donc veïst Renart destendre
Conme quarrel ist d'arbaleste,
Et cil toz esbahiz s'areste.
Quant il vit qu'il nel consievra,
Au deable le conmanda,
Ariere vet, s'en volt porter
Son bacon, mes nel pot trover.
Or n'a l'escus ne la maaille,
Mes Renart n'Isengrin n'en chaille.
Quant vit c'ot perdu son bacon,
Onques tel duel ne fist nus hon.
Renart n'ot cure del vilain,
Lesse le corre par le plain.
Renart va tant de ça en la,
Qu'Isengrin el buisson trouva.
Quant il fu venuz au buisson,
Si cuida partir au bacon.
Mes Ysengrin l'avoit mengié,
Si en estoit mout plus haitié ;
Et Ysengrin qui prent et part
Li avoit otroie la hart ;
Et le bacon avoit repus
De l'erbe et de rainsiaus foilluz.
« Sire Ysengrin, ce dit Renart,
Donez moi del bacon ma part.
— Renart, fait il, car vos taisiez ;
Encore soiez vos touz liez
Se je vos daim quite a itant,
Alez vos ent, je vos conmant,
Que n'i averoiz nule part,
Ne mes tant solement la hart. »
Renart ne volt bataille fere,
Ançois li conmance a retrere :
« La hart ait qui l'a deservie,
Qar je ne l'ai deservi mie.
Par Dieu le filz sainte Marie,
Mauvese est vostre compaingnie ;
Ne puis ci longuement durer,
Vostre congié voil demander.
Onques ne finai de pechier ;
Biax ondes douz, je vos requier
Congié ; Saint Jaque voil requerre :
Pelerin serai par la terre. »
Dist Ysengrin : « Et je l'otroi. »
Renart fu mout en grant esfroi,
.XV. jors va a grant baudor,
Onques Renart ne fist sejor ;
Si a Ysengrin conmandez
Aus vis deables, as maufez.
Va s'en Renart son grant chemin ;
Or velt engingnier Ysengrin,
Bien li cuide le bacon vendre,
Dont il ne li volt sa part rendre,
Bien a la costume au gorpil.
Devant lui trouva .I. mesnil ;
La s'en torna, ce est la voire,
Et vint au cortil au provoire ;
Raz i trova a grant plenté.
« Diex, dist Renart, bien ai erré.
Qar fain avoie a desrnesure,
Diex m'a donné bele aventure. »
Des raz engingnier mout se painne ;
Arestez est a mout grant painne,
Si aparçut .I. gresillon.
Renart en fu en grant friçon,
Qar peor a qu'il ne l'encuse,
Tout contre valle cortil muse ;
Si escoute le chanteor
Qui el cortil est pres del for ;
Le gresillon le connut bien,
Tout coiz se tint qu'il ne dist rien.
Renart en tint le chief enclin :
« Clerc sevent bien chanter latin,
Je vos donroie bon louer,
Dant clerc, dites vostre mestier. »
Le gresillon prist a garder
Conment Renart vodra ovrer ;
Bien s'aparçut qu'il le gaitoit.
Quant Renart vit qu'il le gai toit
Et qu'il voloit savoir sa fin,
Si en ot le chief plus enclin.
Lors li a conmencié a dire :
« Dant clerc, volez vos ci escrire ?
Se voliez reconmencier
Por mon pere vostre sautier,
Je vos en savroie bon gré,
Si en serïez bien loué,
Et je issi fere le voil. »
Le gresillon dist grant orgoil :
« Tesiez vos, traïtres provez,
N'avez pas ci bergiers trovez,
Trop me regardez de put oil.
Par saint Denis, enquerre voil
De quel pié, fet il, vos clochiez. »
Envers Renart s'est aprouchiez,
Qar il le velt de pres gaitier ;
Et Renart qui se velt vengier,
Qui a peor de son aguet,
De son braz une mace tret,
Si l'en a esmé a ferir.
Le gresillon ne volt fouir,
Ançois avoit jeté .I. bret.
Et Renart qui tant set d'aguet,
A la mace jetee jus :
« Probert, fet il, or n'i a plus ;
Bien voi, se je te lesse vivre,
Tu me porras encui bien nuire. »
Lors se porpense qu'il fera
Et conment il s'en vengera ;
Bee la geule et muet les dens,
Qu'il volt Probert englotir ens.
Le gresillon li dist : « Renart,
Con tu es or de pute part ;
La male passion te fiere,
Mout es de mauvese maniere.
Or ont deable .I. pelerin
Qui la gent mordra en la fin ;
Se tu m'eüsses engoulé,
Mort m'eüsses et afolé ;
Mout ai esté pres de morir,
Diex m'a gari par son plaisir ;
Je me rendré dedens enclos
Et tu te tiengnes par defors. »
Et dist Renart : « Je estoie yvres,
Je cuidoie ce fust tes livres ;
Certes, se je mengié l'eüsse,
Trestotes tes chançons seüsse.
Mout sui sorpris de grant malage,
Que j'ai fet maint pelerinage ;
Si puez bien savoir et penser
Que je ne voi mie bien cler.
Que vaut nel puis choisir a l'uel ?
Certes mout durement me duel ;
Car. trop sui plain de grant malage.
Je ai fet maint pelerinage
Qui mon cors ont mout fort pené ;
Tel mal ai dedenz moi cové,
Par qoi me covendra finer,
Bien voi ne puis longues durer.
Certes je sui .I. chaitis hon ;
Mes fetes moi confession,
Qar il n'a ci illuec nul prestre
Et vos savez bien tot cest estre ;
Qar clers estes et bons et sages.
En trestoz mes pelerinages
Vos recevré, se Diex me voie,
Qar je sai bien, se je cerchoie
Tout cest païs ci environ,
Ne troverroie plus preudon. »
Li gresillon conmence a rire,
N'avoit soing de sa chançon dire ;
Bien connoissoit les fez Renart,
Si li a dit : « Se Diex me gart,
Renart, ne soiez en esfroi
De confesser, que jusqu'a poi
Avrez prestres a grant plenté,
Dire porrez vo volenté. »
Endementres que il parloit
Et que au parler entendoit,
Ainz que se fussent regardé,
.VII. gai gnon viegnent des coplé ;
Et aprés viegnent veneor,
Arbalestier et chaceor.
A poi que Renart n'est mal mis
Des gaignons qui si l'ont sorpris ;
.I. des veneres huie et crie.
Renart entent la tabourie,
Ne set qu'il puisse devenir,
Si s'apareille de fouir,
Et li veneor vet aprés,
Si des couple les chiens engrés :
« Or Tribole ! or Clarenbaut !
Par ci fuit le gorpil, Rigaut !
Or tost, Plesence, aprés alez ! »
Ses levriers a toz descouplez ;
Renart s'en va grant aleüre,
Li levrier viegnent a droiture.
Mout menace le gresillon
Qui li a fait tel traïson,
C'onques ne l'en volt acointier.
Quant il vit les gaingnons coitier,
Et lor cors ot aparceü,
Et quant Renart ot tant coru
Qu'i fu amatiz et lassez,
Vers le for se rest apassez
A ses piez qu'il ot embouez
Et de l'ardille enterrez ;
Sor le pertuis saut les galoz
Ou li gresillon fu encloz
Par cui il est tant donmagiez ;
Or est il bien de lui vengiez,
Sa meson a si estoupee
N'en istra mes de ceste anee.
Renart ne fet pas grant sejor,
Ainz saut sor la creste del for,
La se quati ; li chien l'otrerent,
Le flair perdirent, sel passerent ;
Et quant Renart les vit passez
Et qu'i lor estoit eschapez,
A terre vint les sauz menuz,
Droit au pertuis en est venuz
Ou li gresillon est enclos ;
es gas li lance par defors :
« Preudons, fet il, se Dex t'ament,
Es tu or laiens chaudement ?
Je cuit bien t'i puez estuver,
Car point de froit n'i puet entrer ;
Tu n'as garde de la gelee,
Que j'ai si estoupé l'entree,
Se Diex me gart, que ne puis plus.
Or gar que soies bien reclus ;
N'aies cure de lecherie,
Ne de mauvese coardie ;
Et se rien fetes toute voie,
N'avez voisin qui pas vos voie ;
Par eus n'aqeudrez mauvés los,
Qar je vos ai mout bien enclos.
N'avez garde, par saint Mandé,
Qu'en vos voie de cest regné,
Vostre aferes ert bien celez.
Filz au putain, escoz pelez,
Que honiz soit qui vos porta
Quant ele ne vos avorta.
Se n'eüst esté la pel tendre,
Ou peüstes hardement prandre
De moi fere si mal mener ?
Or pouez laienz orguener,
Se vos savez rien par cuer dire,
Que vos n'i verrez goute a lire,
Ce me semble, an vostre sautier.
Je cuit qu'il vos ert bien mestier
Que sachiez que que soit par cuer,
Ne foi que doi Hersent ma suer,
Or puis je bien ça defors fere
Trestot quant qu'il me porra plere ;
Ainz ert ceste anee venue
Que vos i aiez mes veüe.
Or vos tenez laienz toz coiz
Que vos n'avez garde d'esfroiz ;
Je garderé par ça defors
S'il i a gelines ne cos
Ne riens que je puisse mengier,
Que j'en aroie grant mestier. »
Einssi dist Renart son gabois,
Et li chien s'en vont vers le bois
Qui l'orent lessié sor le for,
Si lor est avenu cel jor
Qu'entre le bois et le chemin
Encontrerent sire Ysengrin.
Deables li ont amené
Qui li avoient destiné ;
Onques nel vodrent desfïer,
Sa pel conmencent a peler,
Et il durement se desfent,
Qui il consieut as denz le fent ;
La bataille est par contençon,
De son dos volent li flocon.
Renart le vit, mout en fu liez ;
Or est bien d'Isengrin vengiez,
Prent la bataille a regarder
Et Ysengrin a ramposner :
« Mar i men jas tes le bacon ;
Ore en avez le guerredon.
Maufez vos firent tant mengier,
Le cors eüssiez plus legier,
Se j'en eüsse eu la moitié,
Vos n'eüssiez pas tant mengié ;
Miex fust qu'en eüsse ma part. »
Ysengrin aperçoit Renart,
Et voit qu'il est liez et joianz
De ce qu'il est a mal parenz ;
Volentiers s'en alast vers lui,
Mes li chien li font grant anui,
Qu'il ne lessent cele part trere.
Et Renart se met el repere,
Vers Malpertuis s'est adreciez ;
Illeques s'est mout aaisiez.
Ysengrin est en mal deport ;
Qar illec ot .I. gai gnon fort,
Ysengrin asailli as braz ;
Or est il chaoit en mallaz,
Car cilli presente les denz
Et li boute en la pel dedenz,
Il les reblece malement ;
Et les ocit destroitement,
Li chien ne porent endurer ;
Ysengrin lessierent ester.
D'iluec se part grant aleüre
Aillors s'en vet querre pasture,
Con cil qui estoit mout dolent.
Renart menace durement
Et dist, se il le puet tenir,
De male mort l'estuet morir.
Or puet menacier durement,
Qat Renart le fera dolent ;
Ainz que viengne l'acencion
Li vendra il chier le bacon
Dont il li ot donné la hart,
Encor le tendra por musart.
Or me covient tel chose dire
Dont je vos puisse faire rire ;
Qar je sai bien, ce est la pure,
Que de sarmon n'avez vos cure
Ne d'un corsaint oïr la vie.
De ce ne vos prant nule envie,
Mes de tel chose qui vos plaise.
Or gart bien chascun qu'il se taise ;
Qar de bien dire sui en voie
Et bien garniz, se Dex me voie.
Se vos me volïez entendre,
Tel chose porrïez aprendre
Qui bien feroit a retenir.
Si me seut l'en par fol tenir,
Mes j'ai oï dire en escale :
D'aucun fol hons sage parole.
Lonc prologues n'est preuz a fere ;
Or dirai, ne me voil plus tere,
Une branche et .I. sol gabet
De celui qui tant set d'ab et :
C'est de Renart, bien le savez
Et bien oï dire l'avez.
De Renart ne va nus a destre ;
Renart fet tout le monde pestre,
Renart atret, Renart acole,
Renart est de mout male escale.
De lui n'a nul corroies ointes,
Ja ne sera si ses acointes.
Mout par est sages et voiseus
Renart, et si n'est pas noiseus ;
Mes en cest monde n'a si sage
Qui a la foiz n'aut au folage.
Or vos dirai quel mesestance
A vint Renart et quel pesance.
L'autrier estoit alez porquerre
Sa garison en autre terre
Con cil qui avoit grant soufraite
De guarison, qui mout deshaite.
Si con il vint en une aree,
Si s'en entra en une pree,
Puis s'en vint droit a une broce
Mout dolent, et mout se corouce
Que il ne puet chose trover
Qu'il puist mengier a son souper ;
Il n'i voit riens de la pasture.
Puis se remet en l'ambleüre
Hors du bois et vint a l'oraille.
Puis si s'est arestez sanz faille,
Maigres estoit et mout chaitis.
Grant fain avoit en son païs ;
D'eures en autres s'estendeille
Et son ventre si se merveille,
Et si bouel qui sont dedenz,
Que font ses poes et ses denz.
D'angoisse gient et de destrece
Et de la fain qui mout le blece ;
Lors dit qu'il fet malvez entendre
En leu ou l'en ne puet riens prandre.
A icest mot par .I. sentier
S'en corut .I. arpent entier.
Onques ne volt aler le pas
Tant que il vint a .I. trespas.
Si con il ot le col bessié,
Si a trouvé en .I. plessié,
Par encoste unes avaines,
Une abaïe de blans moines
Et une granche par dejoste
Ou Renart velt fere une joste.
La granche fu mout bien asise ;
Li mur furent de roche bise,
Mout fort, ne vos en mentiron,
Et furent clos tout environ
D'un fossé dont haute est la rive,
Si que ne lm puet riens qui vive
Tolir par force nule chose,
Puis que la granche est ferme et close.
Pl enté i a de norreture,
Qar ele est en bone pasture.
Mout par estoit bone la grariche,
Mes a plus ors estoit estrange.
Assez i a de tel viande
Con Renart le gorpil demande :
Gelines, chapons soranez.
Renart est cele part alez ;
Par mi la voie a fait .I. saut,
Tout ab rivé de fere .I. saut.
Onques ne fu son frain tenuz
Tant qu'il est as chapons venuz.
Sor la fosse s'est aprestez,
De guaaignier touz aprestez
Et des gelines assaillir,
Mes a eus ne pot avenir ;
Cort et recort entor la granche,
Ne trove mes ne pont ne planche
Ne pertuis : mout s'en desconforte.
Lors regarda devers la porte
Et vit le guichet aouvert
Et si le vit a descovert :
Cele part vint, outre se lance.
Or est Renart en grant balance ;
Car se on puet aparcevoir
Que il les voille decevoir,
Li moine retendront son gage
Ou lui meïsme en ostage,
Qar felon sont a desmesure.
Qui chaut ? tout est en aventure.
Or vet Renart par le porpris,
Grant peor a d'estre sorpris.
Vint as gelines, si escoute :
C'est veritez que mout se doute,
Il set bien qu'il fet musardie.
Retornez est par coardie,
Grant peor a qu'en ne le voie ;
Ist de la cort, s'entre en la voie
Et se conmence a porpenser
Que besoing fet vielle troter,
Et la fain tant le partormente,
Ou biau li soit ou se repente,
Qui le fait arieres fichier
Por les gelines acrochier,
Or retorne Renart ariere ;
En la granche entre par deriere
Priveement que ne se murent
Les gelines, ne n'aparçurent.
Sor le tref en ot .III. juchies
Qui estoient a mort jugies.
Et cil qui est alez en fuerre
S'en monta sor .I. tas de fuerre
Por les gelines aprouchier.
Les gelines sentent hochier
Le fuerre, si en tresaillirent
Et en .I. angle se tapirent ;
Et Renart aprés eus s'en torne,
Si les a prises tout a orne
La ou il les vit enanglees ;
Toutes .III. les a estranglees :
Des .I. en fet ses grenons bruire,
La tierce vodra porter cuire.
Qant ot mengié, si fu aaise ;
De la granche ist par une haise
Et la tierce geline enporte.
Mes si con il vint a la porte,
Si ot mout grant talent de boire
Cil qui bien sot la gent deçoivre.
.I. puis avoit en mi la cort ;
Renart le vit, cele part cort
Par sa soif que il volt estaindre,
Mes il ne pot a l'eve ataindre.
Or a Renart cel puis trové ;
Mout par le vit parfont et lé,
Dedenz ne volt il pas saillir.
Peor ot de soi maubaillir,
Ne il ne puet engin savoir
C nment il puist de l'eve avoir.
eignors, or escoutez merveilles :
En cel puis si avoit .II. seilles ;
Quant l'une vient et l'autre vet.
Et Renart, qui tant a mal fet,
Desus le puis s'est acoutez,
Grains et marriz et trespensez.
Dedenz conmence a esgarder
Et son ombre a aboeter.
Or l'ont deable deceü :
De son ombre qu'il a veü
Cuida que ce fust Hermeline,
Sa fame q'aime d'amor fine,
Qui herbergie fust laiens.
Renart fu pensis et dolens ;
Il li demande : « Qui es tu ?
Di moi, la dedenz que fes tu ? »
La voiz du puis vint contre mont ;
Renart l'aï, drece le front.
Il la rapele une autre foiz :
Contre mont resorti la voiz.
Renart l'aï, mout se merveille ;
Ses piez a mis en une seille,
Onc n'en sot mot, si vint a val.
Or li est encontré mout mal,
Car il fu en l'eve chaüz ;
Bien voit que il est deceüz,
Quant sa fame n'i a tenue
Que il cuidoit avoir veüe.
Or est Renart en male frape,
Maufez l'ont mis en cele trape.
Acostez s'est a une pierre,
Bien vosist estre mort en biere ;
Li chaitif sueffre grant hachie,
Or a sovent la pel moillie.
Or est miex qu'en fers ne en ges ;
A bon droit est il conchïez,
Que tot jors met tot son pooir
En tot le monde decevoir.
Or ne set Renart trover guile,
En quel maniere du puis isse ;
Or est aaise du peschier,
Nus nel porroit esleescier.
De grant ire est esmeüz
Con il est issi deceüz ;
Ne prise .II. boutons son sens.
Seignor, il avint en cel tens,
En cele nuit et en cele heure,
Qu'Isengrin sanz nule demeure
S'en est issuz d'une grant lande,
Que querre li covint viande,
Que la fain l'argüe forment.
Tornez s'en est irieement
Devant la meson as renduz,
Les granz galoz i est venuz ;
Le païs trova mout gasté :
« Ci conversent, fet il, maufé,
Quant l'en n'i puet trover viande
Ne riens nule que l'en demande. »
Tornez s'en est tot le passet,
Corant en vint vers le guichet ;
Par devant la rendacion
S'en est venu tot le troton.
Le puis trova en rrii sa voie
Ou Renart le rous s'esbanoie ;
Desus le puis s'est aclinez,
Grains et marriz et trespensez ;
Dedenz conmence a regarder
Et son ombre a visiter.
Con plus i vit, plus regarda,
Tout aussi con Renart ouvra ;
Con il se coucha sus adenz,
De son ombre qu'il vit dedenz,
Cuida ce fust dame Hersent
Qui herbergie fust laiens,
Et que Renart fust avec li.
Sachiez pas ne li abeli,
Et dist : « Mout par sui maubailliz
De ma fame vil et honniz
Que Renart li rous m'a fortraite
Et avec lui çaiens a traite.
Mout est ore traïtre lerre,
Quant il deçoit si sa conmere,
Si ne me puis de li garder ;
Mes se jel pouoie atraper,
Sifaitement m'en vengeroie
Que ja mescrieme n'en aroie. »
Lors a ullé par grant vertu ;
A son ombre dit : « Qui es tù ?
Que penses tu, putain provee,
Qant o Renart t'ai ci trovee ? »
La voiz resorti contre mont ;
Si li semble qu'elli respont.
Lors a ullé une autre foiz ;
Contre mont resorti la voiz,
Que qu'Isengrin se dementoit,
Et Renart trestouz coiz estoit ;
Qant assez l'ot lessié uller
Puis si l'a pris a apeler :
« Qui est ce, Diex, qui la parole ?
Ja tieng je ça dedenz escole.
— Qui es tu, va ? » dist Ysengrin.
« Ja sui je vostre bon voisin,
Qui fu jadis vostre compere,
Plus m'amïez que vostre frere ;
Mes l'en m'apele feu Renart
Qui tant savoit d'engin et d'art.
Mes or sui mort, la Dieu merci,
Ma penitance faz ici. »
Dist Ysengrin : « C'est mes conforz.
Renart, respont, es tu dont morz ? »
Cil li dist : « Oïl, des l'autre hier.
Nus hons ne s'en doit merveillier
Se je sui mort : aussi morront
Trestuit cil qui en vie sont ;
Par mi la mort les covendra
Passer au jor que Diex voudra.
Or atent m'ame nostre Sire
Qui m'a jeté de cest martire,
De cest puant siecle ou j'estoie.
Mes que Diex a la mort vos voie,
Je vos pri, biau compere douz,
Que me pardonnez les courouz
Que l'autrier eustes envers moi. »
Dist Ysengrin : « Et je l'otroi :
Or vos soient tuit pardonné,
Compere, ci et devant Dé ;
Mes de vostre mort sui dolenz. »
Dist Renart : « Et j'en sui joianz.
— J oianz, amis ? — Voire, par foi !
— Biau compere, di moi por qoi.
— Que le mien cors gist en la biere
Chiés Hermeline en sa tesniere,
Et m'ame est en paradis mise,
Devant les piez Jhesu assise.
Sez, compere, por quoi jel voil ;
Je n'oi onques cure d'orgoil.
Se tu es el reg ne terrestre,
Je sui el paradis celestre.
Ceanz sont les gaaneries,
Les bois, les plains, les praeries ;
Ceanz a riche pocinaille,
Ceanz puez veoir mainte aumaille
Et mainte oeille et mainte chievre ;
Ceanz puez tu veoir maint lievre
Et bues et vaches et moutons,
Espreviers, ostors et faucons. »
Puis a juré par saint Sevestre
Que il voudroit la dedenz estre.
Renart dist : « Lessiez ce ester,
Ceanz ne pouez vos entrer :
Paradis est celestiaus,
Mes n'est mie a toz conmunaus.
Mout as esté toz jors trichierres,
Fel et traïtres et boisierres.
De ta fame m'as mescreü :
Par Dieu et par sa grant vertu,
Onc ne li fis descovenue,
N'onques par moi ne fu foutue.
Tu dis que tes filz avoutrai :
Onques, certes, ne le pensai.
Par cel Seignor qui me fist né
Que je t'en di la verité.
Serement en as toutevoie,
Sanz ce que point ne t'en devoie. »
Dist Ysengrin : « Bien vos en croi,
Sel vos pardon a ceste foiz.
Mes fetes moi laiens entrer. »
Renart respont : « Lessiez ester,
Ceanz n'avon cure de noise :
La pouez veoir cele boise. »
Au doi li a mostré la seille :
Ore escoutez une merveille.
Renart set bien son sens espandre ;
Por voir li a il fet entendre
Que les seilles qui la estoient,
Qui a la polie pendoient,
Poises sont de bien et de mal.
Par Dieu le pere esperital,
Dant Renart, qui tot set trichier,
Qui le baoit a engingnier,
Li a dit par itel esgart
Que quant l'ame du cors se part,
Ou bon li sache ou mout le griet,
En une boise bien s'asiet :
« Et Diex par est issi puissanz,
Se li hons est bien repentanz,
Il s'en devale ci de jus
Et li max rernaint toz la sus.
Mes hons qui n'a confesse prise
Ne porroit pas en nule guise
Ci avaler, je le te di. »
Ysengrin respont : « Or me di ;
Einssi t'i mist sains Esperiz,
As tu tes pechiez regehiz ?
— Oïl, fet il, a .I. viez lievre
Et a une barbue chievre
Mout tres bien et mout saintement.
N'avra mes m'ame dampnement
Por chose que au siecle ai fete,
Ne porchacie ne portrete.
Se vos volez ci avaler,
Aussi vos covient confesser
De voz pechiez et repentir ;
Qar nus ne puet çaienz venir,
Se confesse ne li amainne.
— Compains, ja por ce ne remainne
Que je la a val a vos n'aille.
Savez qu'il m'avint hui sanz faille,
J'encontrai hui en mi ma voie,
Einssi con hui matin venoie,
Dant Hubert l'escofle volant.
A lui me confessai courant
Que onques n'i voil plus atendre ;
De li voil penitance prandre
Et volentiers la me donna ;
Touz mes pechiez me pardonna
Dont je cuidai avoir grant joie.
— Biau compere, se je cuidoie
Que ce fust voirs que vos me dites,
Que de voz pechiez soiez quites,
Au roi proieroie celestre
Que il vos dont ceanz vostre estre
Ou vos serïez liement.
— Compere, or tost hastivement
Me fetes la dedenz entrer !
Qar mout i desir a aler ;
Qar foi que doi sainte Apetite,
La verité vos en ai dite.
Por Dieu, pensez de moi tenser. »
Renart li conmence a crïer :
« Or vos estuet dont Dieu proier
Et mout saintement gracïer
Que il vos face vrai pardon,
De vos pechiez remis sion :
Issi i porrïez entrer. »
Ysengrin ne volt plus ester ;
Son cul torna vers oriant
Et sa teste vers occidant,
Et conmença a orguener
Et mout doucement a uller.
Renart qui fet mainte merveille
Estoit a val en l'autre seille
Qui el puis estoit avalee.
C'estoit la pute destinee
Que Renart s'est dedenz couchiez ;
Ysengrin ert par tens iriez.
Dist Ysengrin : « J'ai Dieu proié.
— Et je, dist Renart, gracïé :
Vos vendrez a val sanz demeure. »
Il estoit nuit a icele heure,
Et les estoiles cler paroient
Et en l'eve del puis luis oient.
Renart qui tart estoit l'issue
Li avoit fait une treslue :
« Ysengrin, voiz tu ces merveilles
Que devant moi ardent chandoiles ?
Jhesu te fera vrai pardon
Et mout bone remission. »
Passion le fiere en la chierre ;
N'i avoit ne feu ne lumiere,
Ainz i avoit assez ordure
Et oscurté et grant laidure.
Ysengrin qui onc n'ot savoir,
Cuide que il li die voir.
Adonc s'esforce, adonc estrive
Au seel abatre de rive ;
Il joint les piez, si saut dedenz.
Ysengrin fu li plus pesanz,
Si se devale contre val.
Ore escoutez le batestal :
El puis se sont entrencontré ;
Ysengrin l'a araisonné :
« Compere, por qoi t'en vas tu ? »
Et Renart li a respondu :
« N'en fetes ja chierre ne frume ;
Bien vos en diré la costume :
Quant li un va, li autres vient,
C'est la costume qu'il avient.
Je vois en paradis la sus,
Et tu vas en enfer la jus ;
Mout es a grant honte livrez,
Et j'en sui hors, bien le sachiez.
Par Dieu le pere esperitable,
La jus conversent li deable. »
Des que Renart vint a la terre,
Mout s'esbaudist de cele guere.
Ysengrin est en male trape ;
Se il fust pris devant Halape,
Ne fust il pas si adolez
Que quant el puis fu avalez.
Seingnors, or oez des renduz
Con il perdirent lor vertuz :
Lor feves furent trop salees
Que il orent mengié grave es ;
Si orent trop beü le soir,
La nuit dormirent conme loir.
Li serjant furent pereceus,
Qui d'eve furent soufroiteus.
Mes il avint du cuisinier,
Celui qui gardoit le mengier,
Qu'il ot sa force recovree.
Au puis en vint la matinee,
Si menoit .I. as ne espanois
Et compingne desi a trois ;
Au puis en viegnent li troton
Trestuit li .IIII. compaingnon.
L'asne acouplent a la polie,
Qui de trere pas ne s'oublie :
Li rendu le vont mout ferant
Et li asnes forment tirant,
Que il ne pot avant n'ariere
Ne por force que l'en le fiere.
Quant .I. rendu s'est apuiez,
Qui delez le puis s'est couchiez,
Si prent dedenz a regarder
Et Ysengrin a aviser.
As autres dist : « Que fetes vos ?
Par Dieu le pere glorious,
Ce est le leu que vos traiez. »
Estes les vos toz esmaiez,
Si s'en tornent tuit vers meson
Plus que le pas ne le troton ;
Mes la poulie ont atachie.
Ysengrin sueffre grant haschie,
Li frere apelent lor serjanz,
Par ceuz ert Ysengrin dolanz.
Li abes prent une maçue
Qui mout estoit grant et cornue,
Et li prieur .I. chandelier ;
Il ne remest moine el mostier
Qui ne portast baston ou pel.
Tuit sont issu de lor ostel ;
Au puis en pranent a venir,
Et bien s'aprestent de ferir.
L'asne font trere qui la fu,
Si li aiderent par vertu
Tant que la seille vint a rive.
Ysengrin n'atent mie trive,
.J. saut a fet mout avenant ;
Et li gaignon le vont suiant,
Descirent li son peliçon ;
A mont en volent li flocon,
Et li rendu l'ont atrapé,
Qui l'ont mout durement frapé :
Li .I. le fiert par mi les rains.
Ysengrin est en males mains ;
Illuec s'est .III !. foiz pasmez,
Mout par est grains et adoulez :
TI s'est couchiez desus le bort,
Illeques fet semblant de mort.
A tant estes vos le prior,
Qui Diex otroit grant desenor !
Il mist sa main a son coutel,
Si en voloit prendre la pel ;
Touz estoit prez de l'acorer,
Quant l'abé dist : « Lessiez ester ;
Assez a sa pel despechie
Et soufert a mortel hachie.
Ne fera mes a nului guerre ;
Abessie en est ceste terre.
Touz morz est, sellessiez ester !
Il ne s'en a talent d'aler. »
Chascun rendu a pris son pel,
Si retornent a lor ostel.
Ysengrin voit n'i a nului,
Qui a soufert si grant anui ;
Vet s'en et sueffre grant hachie,
Qar il a la cuisse bruisie.
A .I. buisson en est venuz,
Mes tant est son crepon batuz
Que il ne se puet remuer.
Devant lui voit son filz aler,
Qui li demanda entresait :
« Biau pere, qui vos a ce fait ?
— Biau filz, Renart qui est murtrier.
En .I. puis me fist trebuchier ;
Ne me sai a cui conseillier,
Ne me porré ja mes aidier. »
Quant cil l'oï, mout s'en aïre ;
Dieu jure, qui soufri martire,
Se il as poins le puet tenir,
Il li fera ses jeus puïr :
« Se je le tien, je vos plevis,
Que il n'estordra mie vis,
Que devant moi fouti ma mere,
Et compissa moi et mon frere ;
Mes je l'en rendrai guerre don,
Ja n'en avra se la mort non. »
A itant reva en sa terre
Ysengrin et fet mires querre,
Qui de lui se sont entremis.
Avec lui furent ses amis
Qui li ont mecine donnee,
Par quoi sa force a recovree.
Ysengrin est et grans et forz :
Se dant Renart passe les pors,
Et il le tient dedenz sa marche,
Sachiez qu'il li fera domage.
Foux est qui croit sa foIe pense ;
Mout remaint de ce que foux pense.
Foux est qui croit fole esperance,
Qar touz li monz est en balance.
Fortune se joue del mont :
Li .I. viennent, li autre vont,
L'un en fet povre et l'autre riche,
L'un met avant, l'autre en la briche.
Tele est maniere de Fortune :
L'un porte amor, l'autre rancune.
Ele n'est mie amie a touz :
L'un met desus, l'autre desouz.
Et celui qu'ele met plus haut
Et qui plus set et qui miex vaut
Fet ele .I. mauvés saut saillir
Ou a l'entrer ou a l'issir.
Seingnors, li mondes est prestez :
Li un a pou, li autre assez ;
Et qui plus a, tant doit il plus,
De ce sont li povre au desus ;
Qui petit a perdu poi rent.
Chascun doit vivre bonement ;
Tiex a ore grant poestez,
Ançois que li an soit passez,
Sera de mout povre pouoir,
Ice sachiez vos bien de voir.
Par mon chief, ce n'est mie agas.
L'en dit bien : de si haut si bas ;
Et bien sovent de grant bacesse
Remonte l'en en grant hautesce.
Por ce est droiz que je m'en taise ;
D'autrui avoir a l'en grant aise.
Je cuit qu'aucun bien en vendroit,
Qui raison i regarderoit ;
Qar qui oevre selonc reson,
Ne l'en puet venir se bien non.
Mout est fox qui tient a donnee
La chose qui li est prestee.
Costume est d'autrui garnement,
Qui froit l'enprunte, chaut le rent.
Fox est qui por son grant eür
Cuide estre en cest siecle asseür ;
Et si vos di bien sanz faintise,
Tant va pot a l'eve qu'il brise.
Ou tost ou tart, ou pres ou loing,
A li fort du foible besoing.
Ceste essample vos ai mostré
Por Renart qui si est maufé
Que il oevre contre nature.
Ja de lui n'avra on droiture :
Il prent a tort, il prent a droit,
Ne ja de lui n'avra l'en droit.
C'est merveille qu'il ne reçoit
La mort, quant il ne fet a droit.
Mes ja mes ne s'en gardera
Jusqu'a tant qu'il l'en mescharra,
Que son deable le demainne,
Cui il est et en son demainne.
De lui ne se puet nus partir,
Tant qu'il li fet son gieu puïr,
Une piece puet il reignier,
Mes aprés le fet trebuchier :
Pendre as forche ou noier en mer,
Ardoir en feu ou essorber.
A tel seignor fet mal servir,
Qu'a noient le fet revertir.
Certes qui sert a tel baron,
Bien doit avoir son guerredon.
Je ne di pas par tout folie,
N'il n'est pas droiz que je la die ;
Mes selonc le lieu et le tans
A grant mestier folie et sans.
Seignors, se vos volez oïr,
Je vos diré tot sanz mentir
De Renart le gorpil la vie,
Qui tant a fait de lecherie,
Qui tant a homes deceüz,
Que par enging, que par vertuz,
.C. paroles a fait acroire,
Dont il n'i avoit nule voire :
Il n'est nului que il n'engingne.
Il avint l'autrier a Compingne
Que Renart fu de giste issuz.
Or s'en revint les sauz menuz
Tout droit a la noire abaïe.
La avoit une compaingnie
De chapons cras et sejornez ;
Cele part est Renart alez,
Ainz ne fina, si vint tot droit
La ou li geliniers estoit.
Et quant il vint au gelinier,
Si conmença a orillier
Se les gelines someilloient.
Et quant il vit qu'eles dormaient,
A soi sacha le chevillon
Qui fu lïé d'un hardeillon,
Dont li cloiax estoit fermez ;
A soi le tret, enz est entrez
Tout coiement et asseri ;
.I. chapon prist, n'a pas failli,
Qui bien valait .VI. et maaille.
Onc n'i quist nape ne toaille,
Tot maintenant li ront la teste.
Renart menjue et fet grant feste,
Ne fet pas semblant au mengier
Que li chapon soient trop chier,
Mout par se contient lieement.
Au chapon vent son mautalent
Qui riens ne li avoit mesfet.
Mes bien savez que ainsi vet,
Et mainte foiz avient a cort
Que tel ne peche qui encart.
Mout a Renart de ses aviax,
Qu'il menjue les bons morsiax
Qui grant bien li font a son cuer,
La plume et les os gete puer.
Mout fet Renart riche relief,
Et si jure forment son chief
Que mau gré as simonïaux
Mengera il de bons morsiaux.
Mout afiche son sairement,
Mes ne set que a l'ueilli pent.
Or lairons de Renart a tant,
Et si vos diron d'un serjent
Qui la nuit leva a pissier,
Si a oï Renart rungier.
Mout durement se merveilla,
Et maintenant se porpensa
Que c'estoit gorpil ou tessons
Qui estoit venuz as chapons ;
Au gelinier en vint errant,
Le clavel prist tot maintenant,
Si l'a mout tost pris et lié :
Es vos le gorpil atrapé.
Et puis s'en retorne en meson,
En haut s'escrie : « Or sus, baron,
Levez tost sus et si m'aidiez !
Or est li gorpil engigniez ;
Or savra il assez de frape,
S'il de ceste prison eschape. »
Qui donc veïst moines lever,
Qui ainz ainz corre et aler
Tot droitement au gelinier
Por les gelines aïdier,
Mout li membrast de gent isnele.
Mar vit Renart ceste favele,
El li sera mout chier vendue ;
N'i a celui ne port maçue
Dont mout menacent a ferir
Renart, s'il le puent tenir.
A l'uis viennent, si le desferment,
Et tuit de bien ferir s'aesment,
Enz entrerent trestuit ensemble.
Renart fremist, de peor tremble,
Mout se demente, mout s'esmaie,
Bien set que, sanz coup ou sanz plaie,
Ne puet issir du gelinier.
« Ha ! fet il, moines sont trop fier
Et gent de mout male maniere,
Riens ne feroient por prïere,
Diex, que feré ? Se prestre eüsse,
Corpus domini receüsse
Et a lui confés me feïsse
Et touz mes pechiez li deïsse,
Ne m'en peüst venir nus maus :
Se moreusse, si fusse saus ;
N'est pas tot or ice qui luis t,
Et tel ne puet aidier qui nuit.
Por ce qu'il vestent chapes noires
Bien les puis apeler provoires,
Je feroie que forsenez ;
Bien les puis apeler maufez :
Maufez sont il trestot issi,
Bien les puis apeler issi.
Bien les puis issi apeler,
Or les me covient esprover. »
A cest mot saut Renart en place,
Mout s'apareille et se rebrace,
Mout s'apareille de fouir.
Vers lui vit .I. moine venir
Qui le feri par mi les rains
D'une grant maçue a .I. mains,
Qu'a terre l'abati tout plat.
Or est Renart conclus et mat,
Si se redresce come cil
Qui est estors de maint peril.
Quant il vit que chascun l'asaut,
Par mi eus toz a fet .I. saut
Que .rIII. des moines trespasse.
Mes ce que vaut ? Li .I. le qasse,
L'autre le fiert, l'autre le tue.
Or est entrez en male rue
Dont ses hauberz et ses escuz
Sera desmailliez et rompuz.
A la parfin l'ont tant mené,
Tant batu et tant traveillié,
Que en plus de .XIIII. lieus
Li a mestier aguille et fieus,
Maint honme ont de Renart fablé,
Mais j'en diré la veri té
Tot maintenant sanz nule alonge ;
Or nel tenez mie a mençonge.
Quant Renart se fu delivrez,
Et des moinnes fu eschapez,
Or sachiez que mout li fu bel ;
Fuiant s'en va par .I. vausel,
Aprés si passa par .I. bos,
Mout li sue la piau du dos.
Fuiant s'en vet grant aleüre
Le grant chemin tant con il dure.
Il ne disoit pas : « Cul, sieu moi »,
Mes : « Se tu veus, pense de toi ! »
A enviz aïdast autrui
Cil qui son cullesse aprés lui ;
Se je fusse en sa compaingnie,
Mout petit prisasse s'aïe.
Ainz ne fina de corre a toise,
Tant qu'il vint sor la rive d'Oise.
Et quant il vint a la riviere,
Garda avant, garda ariere,
Si a choisi en mi .I. pré
.I. mulon de fain aüné
Qui illeques estoit lessié
Por ce qu'il n'estoit pas sechié.
Illec fist le gorpil son lit ;
En sus se tret .I. seul petit,
Que il se voloit alaschier
Ançois que il s'alast cou chier ;
Si a mis la queue en l'arçon,
.VII. pez a fet en .I. randon :
« Li premier, fait il, soit mon pere
Et l'autre por fame ma mere,
Le tierz soit por mes bienfetors
Et por trestoz mes ancessors.
Li quatriesmes por les gelines
Dont j'ai mengiees les eschines,
Et li quint soit por le vilain
Qui ci a aüné cest fain.
Le sisieme, par druerie,
Dame Hersent, ma douce amie.
Le setiesme, dant Ysengrin,
Qui Jhesu envoit mau matin
Et mal encontre a son lever.
Male mort le puist acorer !
Que Diex ne fist onc criature
Que je tant hee a des mesure
Conme je faz le cors de lui :
La male mort le prangne hui,
A male hart puisse il pendre !
Que nus ne l'en puisse desfendre ;
Se j'onques soi point de barat,
Penduz soit il a male hart ! »
A tant s'estoit alez gesir,
Qu'il avoit talent de dormir ;
Puis se conmande a .XII. apostres
Et a dit .XII. paternostres :
« Que Diex garisse touz larrons,
Touz traïtres et touz felons,
Touz felons et toz traïtors,
Et touz autres bons pecheors
Qui miex ainment les bons morsiax
Qu'il ne font cotes ne mantiax,
Et touz ceus qui de barat vivent
Et pranent tot quant qu'il consievent.
Mes as moines et as abez
Et as provoires coronnez
Et as hermites de boscage,
Dont il ne seroit nul donmage,
Pri ge que Diex lor doint torment
Si que jel voie apertement. »
Ce dit Renart li forcenez
Qui tant honmes a engingniez :
« Hons qui bien fet, il ne doit vivre.
Mes cil qui tote jor s'enyvre
Et cil qui emble et cil qui tout
Et qui enprunte et rien ne sot,
Ja cele gent ne puist morir.
Et Diex, vos m'en puissiez oïr,
Que ja itel siecle ne muire :
Que pechié seroit del destruire. »
Ce fu la prïere Renart
Au traïtor de pute part.
Or sachiez bien certainement
Que il le savoit vraiement
Que se Diex aïdoit as maux,
Que adonques seroit il saux ;
Onc plus lerres de li ne fu
Puis cele heure que Diex nez fu.
A tant s'estent li renoiez,
Et mist sa queue entre ses piez ;
Tout maintenant est endormiz,
Qar mout estoit soef li Hz.
Au matinet quant se leva
.I. mot dit que fere cuida :
« Leveré moi, s'irai en praie.
Dant Gonbert a une crasse oie
Que il a fait en franc norrir ;
Bien se cuide fere servir,
A Noella cuide mengier.
Mes se je puis tant esploitier,
Il ne la verra neïs cuire,
Qar j'en feré mes grenons bruire ;
Hui en cest jor sanz demorance
Savré je qu'ele a en la pance.
Mal dahez ait qui conmanda
C'onques vilain d'oue menja !
Vilain doit vivre de chardons
Et moi et ces autres barons
Devon mengier ces bons mengiers,
Qar nos les menjons volentiers. »
Renart d'ainsi parler ne fine,
Mes la nuit ot fet tel cretine
Que les eves furent creües
Tant que au mulon sont venues.
Quant il vit l'eve blanchoier
Et le mulon de fain plungier,
Si se conmence a dementer
Con d'Hec porra eschaper ;
Qar s'il remaint desus le fain,
Bien set que il morra de fin.
Que que il s'aloit dementant,
Es vos .I. escoufle volant
Qui illuec se va reposer,
Por ce qu'il est las du voler ;
Vers le mulon s'est adreciez.
Renart le vit, si s'est dreciez :
« Sire, fet il, bien veigniez vos !
Seez vos ci dejoste nos,
Lez ceste lasse criature
Qui si est en grant aventure
Et en tel crieme de morir.
Sire, bien puissiez vos venir
Conme mes amis et mes druz,
Or m'a fet Diex beles vertuz,
Quant par vos m'a si secoruz ;
Vos soiez li tres bien venuz,
Quant a moi vos a amenez ;
Or serai confés, se volez. »
Li escoufles le vit plorer,
Lez lui est alez demorer,
Si li conmença .I. sarmon
Por reconforter le gloton.
« Renart, ce a dit danz Hubers,
Par le temple ou Diex fu ofers,
Clerc et provoire sont tuit fol.
Ja Diex ne place que je vol
De cest mulon a terre seche,
Se hons valt gueres qui ne peche.
Mes cil qui assez ont fet mal,
Li parjure, li desloial,
Li sodomite et li herites,
Cil sont des painnes d'enfer quites. »
A tant a son sarmon feni :
« Biau frere, fet il, or me di !
Tes pechiez puez tu regehir,
Et je sui toz prez de l'ott.
— Sire, dist Renart, volentiers :
J'ai bien esté .IX. mois entiers
Parjures et escumeniez.
Mes ce n'est mie grant pechiez :
Ja por escumenacion
N'avra m'ame dampnation.
Sire, j'ai esté sodomites,
Encore sui je droiz herites ;
Si ai esté popelicans,
Et renoiez plus de .VII. ans.
Assez vos avroie a retrere,
Volentiers preïsse la here,
Si devenisse moines blans ;
Mes j'ai .I. mal par mi les flans
Qui chascun jor par droite rente
Me prant .XX. foie es ou .XXX.
Ice sachiez vos tot de voir
Que blanc moine ne moine noir
N'ont cure d'onme, s'il n'est sains
Ou s'il n'est clers ou chapelains.
Et si ai je si grant essoine
Que je ne puis devenir moine ;
Ne si ne sai parler latin,
Si menjus volentiers matin.
Je ne porroie jeüner,
Ne tiens espandre n'aüner
Ne fere les oevres qu'il font,
Qui me donroit trestot le mont.
Si ai trop la croupe legiere
Et fol talent et fole chierre,
Qui mout sovent me feroit batre,
Por ce ne m'os en l'ordre embarre.
Par le cuer bieu, puis qu'en i bat,
Dont est il fox qui s'i embat.
Moine noir sont trop en malese,
Il n'avront ja ne bien ne ese,
Trop sont tenu en grant destresce ;
Nis lor abé qui les adresce
Batent il bien le dos deriere,
Quant il fet une foIe chierre.
De ce font il certes mout mal
Quant il ne font .I. general
De foutre .III. foiz la semainne :
Si en fust l'ordre assez plus sainne,
Et quant il eüssent foutu
Et ele eüst bruniau batu,
Si la meïssenr hors du cloistre
Tant que il fust saison de croistre.
Se il foutaient trop sovent,
Il en sordroit noise en covent ;
Si n'en porroit soufrir la painne,
Que trop sont lechierre li moine.
Il la debriseroient toute
Si que ja mes ne tendrait goute.
Et si porroit bien avenir
Que grant mal en porroit venir,
Que il entre eus se combatroient,
Espoir si s'escerveleroient.
Si voudroit chascun foutre avant,
Aussi li viel con li enfant,
Et li serjant conme li mestre.
Mes ice ne porroit pas estre,
Et si ne seroit pas reson
Que blasme en avroit la meson ;
S'en seroit empoirie l'ordre,
Por ce ne lor fet nul amordre.
Et la blanche par est si fort
Que nus n'i entre ne soit mort
De jeüner et du veillier,
Du chanter et du verseillier ;
Ce dient cil qui ont esté
Que je n'en sai la verité.
Mes j'en oï Ysengrin plaindre,
Qui est assez plus fort et graindre
Que je ne sui bien les .II. pars,
Qui me dit que .I. mavez gars
L'avoit tant batu en chapistre
Por ce qu'il failli a l'espistre
Qu'il le laissa conme par mort.
A mout grant painne s'en estort,
Ja mes n'ert jor qu'il n'en soit pire.
Qui li donroit tout cest empire
Et le feroit seignor du mont
Et de toute la gent qui sont,
N'aresteroit en l'abaïe,
Qar durement l'a enhaïe.
Et je conment i enterroie,
Qui nul mal soufrir ne porroie,
Et qui consieurrer ne me puis
De Hersent ne de son pertuis ?
Pertuis ? Je ment, ainz est grant chose ;
C'est merveille que nomer l'ose,
Et par ce seul que il m'en membre,
M'en fremissent trestuit li membre
Et herice toute la char.
Par mon chief ce n'est mie eschar,
Que ce est li plus nobles nons
Qui soit en cest siecle que cons.
Merveilles est quant je le nonme :
C'est la riens qui plus ocist honme,
Et qui plus tost le chace a mal
Des qu'il le velt torner a mal.
Et des qu'il le velt aïdier
De ce n'estuet mie plaidier :
Il li done plus en .I. jar
De bien et de joie et d'amor
Que bouche d'ome ne puet dire.
Cons est li plus soverains sire
C'on puist en tot le mont trover.
Ce n'est pas ore a esprouver,
Que maint en ont esté gari
Qui mout estoient esbahi.
L'en ne porroit la plaie estaindre,
Qar l'en ne puet au fans avaindre,
Et se la plaie n'est atainte,
El n'ert ja mes nul jor estrainte,
Ainz durra pardurablement,
Qar c'est plaie sanz finement
Et qui par mauvestié perdra ;
Mal dahez ait qui l'en plaindra.
Ne cuidiez pas que ce soit fables ;
Je ne voudroie mie estre abes,
Se Hersent n'estoit abeesse
Ou ceneliere ou prioresse,
Ou el ne fust en tel leu mise
Ou ele fust fors de justice ;
Q'eüsse de lui toz mes bons
Et ele de moi toz les sons ;
Qar mout est l'ordre bone et bele
Qui est de male et de femele. »
Li escou.fle prist a parler
Qui plus ne s'i volt demorer.
Renart conmença a chastier
Et durement a laidengier :
« Fel rous, fel Diex, fel deceüz,
Tant par es ore mescreüz
Q'as a Hersent t'amor donee,
A une vielle espoitronnee
Qui ne puet mes sor piez tenir.
Tu la puez bien trop maintenir.
Lai la tant con li jeus est biaux ;
Ce est .I. deable, .I. corbiaux,
C'est une vielle barbelee
Qui porté a verge pelee,
Espoir plus de .IIIIXX. anz
Ou plus ou mains, je ne sai qanz.
Mes itant sai ge bien de voir
Et tu si deüsses savoir
Qu'il n'a jusqu'a la mer Betee
Garçon qui ne l'ait garçonnee.
Ha ! quel soulaz, quel compaingnie !
Trop est vielle sa puterie :
Ele a entor le cul plus fronces
Qu'en .I. arpent de bois n'a ronces.
Chai tif, mout par devroies fondre :
Ja te porroit ele repondre
En la pel qui au culli pent.
Fai toi confés, si te repent
De cel pechié et de tout autre.
Va t'en en Greee ou en terre autre,
En Escoce ou en Engleterre,
El ne t'ira gueres loing querre,
Ainz t'avra tost mis en oubli.
Se tu estoies a Chambli,
Ele iroit ainz a Ronqueroles
Por que les voies fussent moles ;
Ne t'iroit ele ja veoir,
Tout jors i porrïez seoir.
Ançois querroit .I. grant tafur
Qui le vit aroit gros et dur,
Dont el feroit tenter sa plaie
En lieu de tente et de naie,
Mes el ne trove si grant tente,
Puis qu'ele est enz, que ja la sente,
Ne que ce estoit uns noiens.
La plaie qu'ele a dedens
Li fu trop ferue en parfont ;
Les plaies que chevaliers font
Ont viax a tot le mains .II. chiés,
Si n'est pas si granz li meschiés
Que l'en puet veoir et cerchier.
Mes ci n'ose nus atouchier
Par oignement ne par poison
Des que les tentes n'ont foison,
Si i met on por noient painne,
La plaie n'en ert ouan sainne.
Nus ne porroit la plaie estraindre,
Puis qu'en ne puet au fons ataindre.
Ele a tout jors le cul baé ;
En mains d'eve a l'en gaé
.I. palefroi a .rrrr. piez ;
De .nrr. soudees d'oint viez
Ne seroient les fronces plaines
Que la vielle a entre .II. ainnes ;
Ele a plus cous de coille eüz
Qu'il n'a de foilles en .C. seuz
En esté quant plus drues sont.
Diex ! quex devise dont tuit ont !
Hersent n'a mes dent en la gole ;
Cele a plus fet mal tote sole
Que toutes les putains du mont :
Hersent si poile, Hersent tont,
Hersent escorche, Hersent plome.
Par les sains Dieu, ce est la some,
A droit a non Hersent la love,
Qar c'est cele qui les maus cove ;
Onques Renart ne sot noient,
De nul barat envers Hersent.
Qui saroit donc, se Hersent non ?
Des le tens au roi Pharaon
A ele mené tel mestier.
En tot le mont n'a pas mortier
De dur lyoïs ne de coivre,
Por qoi eüst autretant cuivre,
Ne c'on i eüst tant batu,
C'on n'eüst le fons abatu,
Ou ne fust abatu encoste.
L'en met en icelui et oste,
Ne voil que il soit ja oiseus,
De Morenci jusque a Puiseus
Ne troveroit on tant d'estopes,
Qar tant i herent et i boutent.
Tant n'i puet on bouter ne trere
Que ja a lendemain i pere
Tot est perdu quant c'on i met,
Qar la vielle set trop d'abet.
Par le cuer bieu, q'as tu, a certes ?
Veus tu eschaces jambereces
Ou tu i montes a degré ?
Ele se couche de son gré ;
Par le cuer bieu, c'est la fontaingne
Qui tot jors sort, tot jors est plainne.
Auques set ele de barat,
Quant ele a pris au cul Renart,
Celui qui tot le mont deçoit,
Tout le siecle le set et voit.
Miex conchie ne sai je nul
Que celui qui est pris au cul ;
Qui cul prent, il est conchïez,
Et s'il le rent, il est chïez.
C'est merveille se il le tient ;
Ou il le lait ou il le tient,
Il i aroit mout vilain mot ;
Et si l'en tendrait l'en a sot.
Renart, faites une autre amie
Qui plus sache de cortoisie,
Et qui soit .I. pou plus janete ;
Bone chose ert et honeste.
Acointiez vos par .I. matin
De cortoise fame Belin
Qui est grasse et bele et tendre.
Illeques se feroit bon prendre ;
Ele n'est pas mesaaisie
Ainz est sage et bien ensaingnie.
La doit l'en aler et venir
Ou l'en puet sovent avenir.
Mes a Hersent la male vielle
Qui touz les max fait et esveille,
Une grant vielle a cul peteus
Dont trestuit li mastin roigneus !
El mont n'a chien qui foutre vaille
Que ele n'atraie et acueille ;
Et vos l'amez de si bon cuer
Conme s'ele fust vostre suer.
De tant est mal li gieus partiz ;
Que ele est granz et vos petiz,
Il estuet monter a degré
S'el ne se couche de son gré.
Par le cuer bieu, quant tu i viens,
C'est merveille que tu reviens
Du cul ou tout le mont tooille.
Se tout estoies vit et caille,
Et cul et croupe, et braz et piez,
Ne seroit pas bien plains li biez.
C'est le gaufre de Saternie :
Que quant qui i entre s'i nie.
Je n'en diroie mie plus,
Qar ce n'afiert mie a reclus,
Ne a moine ne a provoire,
S'il ne dit chose qui est voire..I.
Renart ot s'amie blasmer,
Laidengier et mesaesmer ;
Grant duel en a en son corage.
Il ne tint l'escoufle a sage
Qui si vilainnement parole.
Ainz li est avis qu'il afole,
Si dist souef entre ses dens :
« Mar fu laidengie Hersens :
J'en prandré de vos la venjance
Se ne vos pert par mescheance.
Filz au putain, dant Boutecus,
En vos 'a mout mauvez reclus,
Qui mesdites de la plus franche
Qui one portast guimple ne manche,
Ne laz de soie, ne çainture.
Son cors semble une pointure
Qui soit fete por esgarder ;
Je me leroie ançois larder
Que j'en deïsse une folie,
Qar sa douçor m'asaut et lie :
Vos en par avez dit trop mal.
Se trestuit li rendu du val
Estoient ore touz des vos,
Certes s'estes vos li plus sos.
Je vos feré donmage avoir
De vostre cors, sachiez de voir.
Dahez ait or qui nel fera
Ne qui autre avoir en prandra
Se le cors non tot maintenant
Qui a parlé si folement.
Je vos feré en mon Dieu croire :
S'onques nus menja son provoire
Je vos mengeré hui cest jor,
Ja n'en avrez autre retor.
Je m'en teré ore a itant,
Car je dout mout chose volant ;
S'il savoit ore que je pens,
Por proiere ne por desfens
Ne leroit qu'il ne s'en volast,
Ne li chaudroit qu'il en pesast. »
Renart se taist et cil parole
Qui est venuz a male escole
Et qui deable si porchace.
Et son grant anui li portrace
Si dist avant mal est bailliz,
Ja ne sera espeneïz :
« Di va avant, se tu sez rien,
Que tu soies confés mout bien.
— Sire, j'ai esté mout divers ;
Mainte chose ai fete a envers,
Je n'oi onc talent de bien fere.
Mout ai esté de put afere
Plus que li abes de Corbie
Dont toute l'ordre est enorbie ;
Ne Herbert, cil qui a les bordes,
Qui fu fet el coing as coordes,
Ne sire Adan Pet de Lieviere
Qui fet nape de sa chiviere ;
Ne Montel le clerc d'Atevile
Qui mout cuide savoir de guile,
Ne Cointeriax li forestiers
Qui or se fait noviax lechiers ;
Ne dant Pierres li roux Pautras
Qui tant sovent joue ses dras,
Ne Richarz li granz ne Tempeste ;
Non voir trestuit cil de la jeste
N'ont pas touz autrement lechié
Conme je ai tout seus pechié.
J'ai foutu la fille et la mere
Et touz les enfanz et le pere,
Et aprés toute sa mesnie ;
Si puisse je boire demie
De moré ou de bon vin cuit,
Qu'il m'est avenu mainte nuit
Que je foutoie .XV. foiz,
Mes j'estoie toz desarez.
Je sui mout de chaude nature ;
Quant je truis con a ma mesure,
Je fout bien .xx. foiz pres a pres
Et .IX. Hees tout adés,
Ja n'ert si hideuse la beste,
Neïs s'el n'avoit oil en teste.
Ja nus ne m'en porroit tenser,
J'ai fet que nus n'ose penser,
Que j'ai mengié .I. mien faon.
Qar fusse je a Monloon
Penduz par la lasse de gorge ! »
Li huans crient qu'il ne l'engorge ;
Arier se trait, si se regarde :
« Renart, fait il, li mau fex t'arde !
Que por toi tout le cuer me tremble
Aussi conme foille de tremble,
Et si ne sai que ce puet estre.
— Par foi, dist Renart, sire mestre,
De ce vos dirai je la sonme.
Il est costume a preudonme,
Quant il ot parler a nul jor
Pecherresse ne pecheor,
Qu'il a peor et si s'esmoie
Qu'il ne retort a male voie
Qui a male vie le maint. »
Oez conme li glouz l'ataint
Et con il le trait a parole ;
Maudite soit la seue escale !
Que onques ne se prist a beste
Que il ne li feïst moleste ;
Si fera il a cestui let,
Qar il le het de mortel plet ;
As denz se prent par mi la queue,
Bien le puet fere qu'ele est sieue,
Tout esracha et poil et cuir :
« Ha ! las, fet Renart, je me muir. »
Il est tornez a ventreillons,
Et si chaï en pasmoisons.
« Passion praingne ceste beste
Qui prent ceste chanue teste.
Je li alasse ja aidier,
Mes je crien mout de moi blecier.
Par nos ordres, je ne .puis croire
C'onques Renart a son provoire
Vosist fere nul mauvés plet,
Qar trop a il aillors mesfet.
Or a tant fet qu'il est au chief ;
Je li irai tenir le chief,
Ja ne seré ore si chiens,
Toutes ores vaintra li biens. »
Li huans avoit mout grant bec ;
Par l'oreille le prant au bec,
Si li lieve a mont la teste.
Mout fist Renart que pute beste
Qu'il jeta les denz, sel hapa :
Et Hubert tire, s'eschapa.
Seigniez s'est plus de .IIII. foiz
Du pié o tout les .IIII. doiz.
« Seigniez soie, dist li huas,
De fiat volontas tuas
Et debitoribus noster,
Credo et in deum pater,
En cui se crera on ja mes,
Quant cil qui se fesoit confés
Voloit son provoire mengier !
Ainz par l'anesse Berengier
N'oï mes si tres grant merveille.
Qar fust il ore en une seille
De poiz boulie ou de plon chaut !
Dahez ait ore qui en chaut
Quel part voist ne quel part il viengne !
La male honte li aviengne !
Tel peor m'a il ore faite,
Cele ordure puant punaise,
Cel puant lerre losengier
Qui por moi ore losengier
Se fist ainssi con beste morte.
La male passion le torte !
.J. traïtor qui por .I. oef
Traïroit .X. homes ou .IX.,
C'est uns lerres, .I. losengiers :
En la charete as charetiers,
Se fist geter com beste morte.
La male passion le torte !
Or di avant, mar es bailliz,
Ne seras mes espeneïz.
— Volentiers, sire, dist Renart,
J'estoie ouen en .I. essart,
Si trovai .IIII. huaniax
Bien enpenez et grant et biax ;
Delez .I. grant saus les trovai.
Je m'en repent : toz les menjai,
Qui erent filz Hubert l'escoufle,
.J. mout religïeus hermoufle
Qui quiert par cest païs la pes,
Et a lui se font tuit confés
Li malade et li pecheor
Qui de lor pechiez ont peor.
Sire, si les menjai toz .IIII.
Des lors me deüst l'en bien batre.
Certes, sire, or m'en repent,
Or en vieng a amendement. »
Li huans lieve les sorciz,
Quant il ot parler de ses filz :
« Seigniez soie, dist li huans,
Et de corbeilles et de vans,
De panieres et de banastres !
Lechierres, por qoi les men jas tes ?
Il erent mien li huanel.
Grant duel m'avez mis el cervel ;
Jes avoie bien .I. mois quis
Par la terre et par le païs,
Et vos les avez touz mengiez,
Cuivert, traïtres, renoiez !
Il erent tuit .IIII. mi fil.
Ja n'issiez vos de cest peril,
Mauvez lerres, mal vezïez,
Tant que vos i soiez noiez ! »
Quant Renart s'oï si mesdire,
Sachiez qu'il n'a talent de rire,
Ainz se porpense qu'il fera
Et conment il se chevira :
« Sire, fet il, por Dieu merci,
Ne me laidengiez ore si ;
N'est pas costume a confessor
Qu'illedenge le pecheor
Quant il se fet a lui confés.
Mes por Dieu, traiez vos plus pres
Et si escoutez mes pechiez
Et penitance m'enjoingniez ;
Qar se Damediex me doint joie,
Ne savoie que je faisoie.
— Par foi, dist Hubert, bien t'en croi,
JeI te pardoing en bone foi ;
Se la force en estoit moie,
En cele eve te noieroie,
— Sire, dist Renart li gorpilz,
Se je vos ai mengié vos filz,
A vos en vieng a repentance ;
Si en fesomes l'acordance :
Par vos enfanz que je menjai
Vostre home lige devendrai,
Si vos en besserai en foi.
— Volentiers, dist Hubert, par foi. »
Li huans tret a lui reçoivre,
Et Renart trait a lui deçoivre ;
Li huans le bec li estent
Et Renart le gorpille prent,
Si l'ot ançois tot devouré
Que il eüst son pié torné.
Ha ! las, ci a mal pecheor
Qui menjue son confessor.
Jadis estoit Renart en pes
A Malpertuis en son palés.
Lessié avoit le guerroier :
Ne voloit mes de tel mestier
Vivre con il avoit vescu.
Tant avoit de l'autrui eü
Par male raison et a tort
Que tuit le haoient de mort,
Plus d'omes qu'il n'a en l'an festes
Et autretant, ce cuit, de bestes.
Or avint il jadis issi,
Par .I. matin d'un vendredi
Issi Renart de sa tesniere,
Si s'eslessa par la bruiere ;
Ne coroit pas si tost d'asez
Con il souloit, mout fu lassez.
« Ha ! las, dist il, n'ai mes mestier
De mal fere ne de pechier.
Par la fiance de mes piez
Ai ge fet de mout granz pechiez.
Je soloie corre si tost
Que trestoz les chevaus d'un ost
Ne m'atainsissent en .I. jor
Por que vosisse fere .I. tor.
En ceste terre n'a mastin
Qui me rescousist .I. poucin
Por que je l'eüsse engoulé.
Hé.I.Diex, tant bon en ai emblé,
Tant chapon et tante geline ;
Onc n'i oi savor de cuisine
Ne vert sauce ne ail ne poivre
Ne cervoise ne vin a boivre.
J'ai touz jors esté pautonniers
Et aloie mout volentiers
La ou je savoie les huis
Des cras chapons et des poucins.
Il me venoient pooillier
Et entre les jambes bechier ;
Quant une en pouoie tenir,
A moi la covenoit venir,
Ne li avoit crïer mestier,
A la mort l'estovoit luitier.
Mainte en ocis en tel maniere :
Une en fis ge gesir en biere
De devant Noble le lion,
Que je ocis en traïson ;
Mes icele me fu tolue,
S'en dut ma geule estre pendue.
Onc vaillant l'ele d'un pinçon
N'oi je voir, se de l'autrui non.
Se je peüsse, or m'en repent ;
Biax sire Diex omnipotent,
Aiez merci de cest chaitif,
Ce poise moi que je tant vif. »
Si con Renart se dementoit,
Es vos .I. vilain qui venoit
Par mi la lande tout a pié ;
Son chaperon ot enbrunchié.
Renart le voit tout sol venir ;
Encontre va, ne volt fouir :
« Renart, dist li vilain, ça vien !
— Mainne tu avec toi nul chien ?
— Nenil, ne t'en estuet douter.
Renart, que as tu a plorer ?
— Que j'ai ? dist Renart, ne sez tu ?
Ja n'a il jone ne chanu
En ceste terre qui nel sache
C'onques ne fui en cele place
Ou je poïsse nul mal fere,
C'onques m'en vosisse retrere.
Mes or le voil du tot lessier,
Que j'oï dire au sarmonnier
Que por voire confession,
Qui merci crie, il a pardon.
— Renart, veus tu donc confesser ?
— Oïl, se peüsse trouver
Qui la penitance m'enjoingne.
— Renart, dist li vilain, ne hoingne !
Tu sez trop de guile et de fart ;
Bien sai tu me tiens por musart.
— Non faz, dist Renart, par ma foi,
Que je n'ai mal pensé vers toi.
Mes je vos pri por Dieu et quier
Que me menez a .I. mostier
Ou je puisse prestre trover ;
Car enfin me voil confesser. »
Dist li vilain : « ça en cest bois
En a .I., vien i. — Ge i vois. »
Et li vilain mout bien savoit
C'uns bons crestïens i avoit.
Tant sont alé par le boscage
Qu'il sont venuz a l'ermitage.
Le maillet troverent pendant
A la porte par de devant.
Li vilain hurte durement
Et l'ermite vint errament ;
Le veroil os te de la reille.
Quant vit Renart, si se merveille :
« Nomini dame, dist li prestre,
Renart, que quiers tu en cest estre ?
Diex le set, que puis n'i fus tu
Qu'a cest estre de miex n'en fu.
— Ha ! sire, dist Renart, merci !
Que que j'aie fet, or sui ci ;
De ce que j'ai vers vos mespris
Et vers mes autres anemis
Vos cri ge merci et pardon ».
As piez li chiet a oroison,
Mes l'ermite l'a redrecié :
« Biax amis, dist il, or t'asié
Ci devant moi, si me descovre
Tot de chief en chief la male ovre.
— Sire,  dist Renart, volentiers,
Quant g'iere bacheler legiers,
Volentiers gelines menjoie
Et les oues quant les trouvoie.
Je les tuoie en traïson,
Ses menjoie conme glouton.
A Ysengrin pris compaingnie,
Con je li oi ma foi plevie
De liaument vers lui ovrer.
Par amors li fis espouser
Hersent la bele ma seror ;
Mes ainz que passast le tierz jor,
L'en rendi ge mauvés loier,
Car jel fis moine a .I. mostier
Et si le fis devenir prestre ;
Mes au partir n'i vosist estre
Por une teste de sengler ;
Qar je li fis les sains sonner,
Si vint le prestre de la vile
Et des vilains, ce cuit, .II. mile
Qui le batirent et fusterent :
Par .I. petit qu'il nel tuerent,
Et puis le fis en .I. vivier
Tote une nuit poissons peschier
Jusque au matin que .I. vilain
I vint, sa maçue en sa main,
Qui li refist son peliçon ;
Qar avec lui ot .I. gaingnon
Qui li repeleiça sa pel :
Sachiez que il m'en fu mout bel.
Et puis le refis prandre au piege
Ou il garda .VII. jors le siege ;
Au partir i laissa le pié.
Dieu ! moie coupe du pechié !
Puis liai ma dame Hersent
A la queue d'une jument ;
Tant la mors et fis repesner
Qu'a grant honte la fis livrer.
Mout ai fetes de tricheries,
De larrecins, de roberies :
Bien sai qu'escumenïé sui.
Certes je ne vos aroie hui
Dist la moitié de mes pechiez.
Ce que vodrez, si m'en chargiez :
Je vos en ai dite la some.
— Renart, aler t'estuet a Ronme :
Si parleras a l'apostoire,
Si li conteras ceste estoire,
Si te feras a lui confés.
— Par foi, dist Renart, c'est grant fes ».
Dist l'ermite : « Mal estuet trere
A cui penitance estuet fere ».
Or voit Renart fere l'estuet :
Escherpe et bourdon prant, si muet ;
Si est entrez en son chemin.
Mout resemble bien pelerin
Et bien li sist l'escherpe au col.
Mes de ce se tint il por fol
Qu'il est meüz sanz cpmpaingnie.
Le grant chemin n'ala il mie,
Car il se crient mout de sa pel.
Tost passeroit par tel chastel
Ou il s'estovroit herbergier
Et de sa pel treü lessier,
Le grant chemin torna a destre,
Une sente trove a senestre,
Garde a val en une champaingne,
Si a veü une compaingne
Brebiz qui pessoient gaïn :
Et avec estoit dant Belin
Le mouton qui se reposoir :
Tant ot mengié que las estoit.
« Belin, dist Renart, que fes tu ?
— Ci me repos tout recreü.
— Par foi, cist repos est mauvés. »
Et dist Belin : « Je n'en puis mes.
Je serf a .I. vilain felon
Qui one ne me fist se mal non.
Onques puis que soi brebiz luire,
Ne finai de ses brebiz luire.
Ces brebiz ai je engendrees
Que vos veez ci assemblees.
Mal ai mon servise emploié,
Qar li vilain m'a otroié
A ses seors et a leur prise,
Et si lor a ma pel pramise
A housiaus fere a .I. preudonme
Qui les en doit porter a Ronme.
— A Ronme ? par Dieu ! dist Renart,
Ja en la voie n'avras part.
Miex la t'i vendroit il porter
Ta pel que toi fere tuer.
Et se iceste mort te lasche
Si revendras aprés la Pasque,
A l'issue de Rovoisons,
Que l'on menjue les moutons.
Ore es a la mort, bien le voi,
Se tu n'en prens autre conroi,
Se tu ne tornes d'autre part.
— Por amor Dieu, sire Renart,
Conseilliez moi en bone foi ;
Pelerins estes, bien le voi.
— Pelerin sui je voirement,
Mes tu n'en creoies noient
Por le mal cri que je ai eu ;
Mes je m'en sui bien repentu.
J'ai esté a .I. Dieu fael
Qui m'a donné mout bon conseil ;
Par qoi serai saus, se Diex plest.
Diex a conmandé que l'en lest
Pere et mere, frere, seror
Et terre et herbe por s'amor.
Cist sie.I.s n'est que .I. trespas.
Mout par est cil chaitis et las
Qui aucune foiz ne meüre.
Ja trove l'en en escriture
Que Diex est plus liez d'un felon,
Quant il vient a repentoison,
Que de .xx. et .LX. nuef.
Cist sie.I.s ne vaut pas .I. oef ;
A l'apostoile voil aler
Por conseil querre et demander
Conment je me doi maintenir.
S'avec moi voloies venir,
L'en ne feroit ouan housel
Ne chaucemente de ta pel ;
L'en ne desdit pas pelerin.
— Je le vos otroi », dist.Belin,
En lor chemin en sont entré,
Mes il n'orent gueres alé
Quant virent Bernart l'arceprestre
En .I. fossé les chardons pestre.
« Bernart, dist Renart, Diex te saut ! »
Et cillieve la teste en haut :
« Diex te beneïe, dist il ;
Es tu ce, Renart le gorpil ?
— Oïl, ce sui je voirement.
— Por le cuer bieu, quel maltalent
T'a fait devenir pelerin
Entre toi et sire Belin ?
— Ce ne fu mautalent ne ire ;
Ançois volons soffrir martire
Et travail por nos amender
Et por Damedieu acheter.
Mes de ce n'as tu or corage
Ne d'aler en pelerinage ;
Tu vels miex porter oen mes
De la bus che grandisme fes
Et grant sachies de charbon,
Et si avras de l'aguillon,
Tout le crepon avras pelé.
Et quant ce vendra en esté
Que des mouches sera grant nombre,
Lors ne dureras nis en l'ombre.
Fai le bien, si vien avec nos ;
Tu ne seras ja soufrotous
De rien dont te puisson aidier,
Tu avras assez a mengier. »
Dist Bernart : « Je ne le feroie,
Se assez a mengier n'avoie.
— Si avras, dient il, par foi. »
Lors s'en vont ensemble tuit troi,
En .I. grant bois en sont entré
Ou troverent a grant plenté
De cers, de biches et de dains ;
Mes de ce pristrent il le mains.
Tout le jor ajorné errerent
Par la forez, ainz n'i troverent
Vile ne se jor ne meson.
« Seingnor, dist Belin, que feron
De herbergier ? quar il est tart.
— Vairs est », ce dit sire Bernart.
Renart respont : « Biau compaingnon,
Et nos quel ostel querrion
Fors la bele herbe soz cel arbre :
Miex l'aim que .I. palés de marbre.
— Par foi, dist Belin le mouton,
J'aim miex a gesir en meson.
Tost se porroient ci enbatre
Ci entre nos .III. leus ou .IIII.,
Dont il a assez en cest bois,
Si seron honiz demanois. »
Renart lor respont sanz orgoil :
« Seignors, ce que volez je voil.
Ci delez est l'ostel Primaut,
Mon compaignon qui ne nos faut.
Alons i ! nos serons ja la,
Bien sai qu'il nos herbergera. »
Tant ont fet que la sont venu ;
Mes il seront mout iras cu,
Ainz qu'il s'en partent, se Renart
Ne les en giete par son art.
Li leus est alez en la lande
Et Hersent par querre viande.
Li pelerin pristrent l'ostel,
Assez i trovent pein et el,
Char salee, froment et let
Et quant q'a pelerin estuet,
Et si trovent bone cervoise.
Tant but Belin que il s'envoise ;
Lors a conmencié a chanter,
Et l'arceprestre a orguener,
Et dant Renart chante en fauset ;
Ja eüssent fet leur feret,
S'il se fussent tenu em peso
Mes li leu vient a tot son fes
Qu'il aporte dedenz sa goule,
Que Hersent n'estoit pas saoule,
Dont elle estoit tote desvee.
Quant il oïrent la crïee
Des pelerins qui laienz erent,
.I. petitet s'en aresterent,
Et dist li leus : « J'oi laienz gent.
— G'irai veoir », ce dist Hersent.
Son fes qu'ele porte a jus mis,
Si regarde par .I. pertuis,
Si vit les pelerins au feu
Et puis si revint a son leu :
« Sire Ysengrin, dont ne sez tu
Con il nos est bien avenu ?
Ce est Renart, Belin et l'asne :
Ceus avon nos en nostre garde »,
Par grant aïr ont l'uis hurté,
Mes il le trovent bien fremé :
« Ovrez, dist il, ovrez, ovrez !
— Tessiez, dist Renart, ne jenglez !
— Renart, n'i a mestier taisir ;
Il vos covient cest huis ovrir.
Fel traïtre, fel renoié,
Par vos ai je perdu le pié,
Vos estes tuit livrez a mort ;
Mar arivastes a cest port,
Et vos et l'as ne et le mouton.
— Ha ! las, dist Belin, que feron ?
Tuit sonmes mort sanz nul retor. »
Et dist Renart : « N'aiez peor :
Car bien itron de cest touel,
Se volez croire mon conseil.
— Si feron nos, dist l'arceprestre.
Renart, ja es tu si bon mestre
Que en cest leu nos amenas.
— Or dont, Bernart, qui fors rains as,
Va, si t'acule a cel huisset,
Et si l'entroue .I. petitet,
Tant que li leus i puist entrer ;
Si li lai la teste bouter,
Puis reclo l'uis par grant vertu :
A lui jostera cest cornu. »
Bernart s'est a l'uis aculez,
.I. petitet l'a esbaez ;
Li leus boute la teste avant,
Et cil clot l'uis de maintenant :
Assez fu miex que en prison.
Qui adonc veïst le mouton
Con il venoit par grant aïr
Et reculoit por miex ferir.
Renart le semont et apele :
« Belin, espant.I. la cervele !
Garde que vif ne s'en estorde. »
Onques nus hons a nule porte
Ne vit .I. aussi grant assaut
Con dant Belin fet a Primaut :
Tant a feru, tant a bouté
Que le leu a escervelé.
Hersent qui par defors estoit,
Qui aïdier ne li pouoit,
Par mi le bois s'en vet hullant
Et les autres leus amassant.
En poi d'eure en i asembla
Plus de cent qu'avec lui mena
A l'ostel por le leu vengier.
Mes il se sont mis au frapier,
Et les leus les sievent par trace,
Hersent devant mout les menace,
Et jurent qu'il les mengeront ;
Ja en cellieu nes troveront.
Renart qui ot les leus huler
Ses compaignons prant a hester :
« Seignors, dist il, venez grant erre ! »
L'arceprestre conmence a poire,
Qui n'avoit pas apris a corre.
Renart voit qu'il nes puet secorre,
Ne garder se par enging non :
« Seignor, dist Renart, que feron ?
Tuit somes mort et confondu.
Monton sor cest arbre foillu,
S'en avront la trace perdue.
Hersent est forment irascue
Por son seignor que mort avon.
— Par foi, dist Belin le mouton,
Je n'apris onques a ramper. »
Dist Bernart : « Je ne sai monter.
— Seignor, besoing fet mout emprandre
Et tel chose sovent aprendre
Que ja ne s'en entremetroient,
Se tres grant besoing n'en avoient.
Fetes, seignor, montez, montez !
Se vos volez, de vos pensez ! »
Renart monta en l'arbre sus.
Quant il virent qu'il n'i a plus,
A quelque painne sus monterent,
Desus .II. branches s'encroerent.
Es vos poingnant a esperons
Hersent et toz ses compaignons.
Quant il sont venuz en la place,
Si en ont perdue la trace ;
Puis dient entrez sont en terre,
Nes sevent mes ou aler querre.
Lassez se sont et traveilliez,
Desoz l'arbre se sont couchiez.
Belin, qui les leus esgarda,
N'est merveille s'il s'esmaia :
« Ha ! las, fet il, tant sui chaitis !
Or vosisse estre a mes brebis. »
Dist l'arceprestre : « Je me dueil.
Tel ostel pas avoir ne sueil ;
Je me voil d'autre part torner. »
Renart les conmence a blasmer :
« Vos porrez, fet il, tel tor fere,
Qui vos tornera a contrere. »
Dist Bernart : « Je me torneré. »
Dist Belin : « Et je si feré.
— Or vos tornez, qar je vos les. »
Cil se tornent tout a .I. fes
Qu'i ne se sorent soustenir :
A terre les covint venir.
Bernart esquacha . !III. leus,
Et Belin en retua deus,
Et li autre leu mout s'esmaient
De lor compaignons que mort voient ;
Fuit s'en l'un ça et l'autre la.
Et Renart qui les esgarda
S'est escrïez : « La hart, la hart !
Tien les, Belin ! pran les, Bernart ! »
Et li leu s'enfuient grant erre,
Tout le chemin s'en vont a destre,
Et por .L. mars d'argent
N'en retornast .I. por Hersent.
Renart qui fu en l'arbre sus,
A ses compaignons des cent jus :
« Seignors, fet il, que fetes vos ?
Ai vos bien de la mort rescous ?
A il or nus de vos bledez ? »
Dist Bernart : « Je sui mehaingniez ;
Je ne puis mes avant aler,
Ariere m'estuet retorner. »
Dist Belin : « Et je si ferai.
Ja mes pelerin ne serai.
— Seignor, dist Renart, par mon chief,
Ci a oevre pesant et grief.
Il a au siecle maint preudonme
C'onques encor ne fu a Ronme ;
Tiex est revenuz de .VII. sains,
Qui est pire que ne fu ains,
Je me metrai en mon retor,
Et si vivrai de mon labor
Et gaaingnerai Ioiaument,
Si ferai bien a povre gent. »
Lors ont crïé : « Outree, outree ! »
Si ont fete la retornee.
Mesire Nobles li lyons
O lui avoit toz ses barons
A icel terme et a cel point
Que li leus fu en si mal point
Que il ot la queue perdue.
Trois jors ot ja sa cort tenue ;
Et sachiez bien de verité
Que mout en i ot assemblé
De maint païs, de mainte terre.
Sanz ce qu'il les enveast querre,
Tuit li baron viegnent ensemble,
Fors sire Renart, ce me semble,
Et sire Ysengrin l'ordené
Que Renart avoit coronné,
Par quoi il li covint lessier
La queue, qant ala peschier.
Por ce ot Ysengrin le chanu
Renart avec lui retenu,
Que il n'ose a la cort venir
Ne la cort le roi maintenir,
Si avoit auques de raison
Qu'il le lessoit por achaison
Et por ice et por la doute
De ce que ne l'amoient goute.
La gent le roi n'ert mie coie,
Ainz menjuent et font grant joie ;
Grant joie font par le palais
Et chantoient chançons et lais,
Et sonent timbres et tabors.
A tant vint Ysengrin li cous,
Entre eus se tint tot en apert,
Son cul aporte descovert,
Qar ne l'avoit de coi covrir.
Et quant il le voient venir,
Si le conmencent a gaber :
« Einssi ne devez pas aler,
Biau sire, covrez vostre tro.
Estes vos de l'ordre saint Po
Qui aportez si grant coronne ? »
Ysengrin nul n'en aresonne,
Ançois passe outre et va tot droit
La ou mesire Noble estoit.
Illec se met a genoillous,
Clainme soi de Renart le rous
Par qui il est si atornez
Qu'il a toz les grenons plumez,
Et si a la queue perdue
Dont il a grant dolor eüe,
Que trop en a fait male garde.
Mesire Noble se regarde,
Si conmence a rire mout fort :
« Ysengrin, fait il, bien t'a mort
Cil qui ainsi t'a atorné,
Mout t'a malement coroné ;
Ne t'est remés poil en la teste,
Miex sembles deable que beste.
— Biau sire, ce m'a fet Renart
Par son engin et par son art.
Et encore m'a il pis fet ;.
Mon esmocheor m'a toloit,
Dont m'a malement tempesté
Que quant je vendrai en esté,
Les moches me voudront mengier
Et je ne m'en porrai adier,
Si en sui corouciez mout fort. »
Dist Nobles : « Tu n'as mie tort ;
Il t'en poise, s'en es irez,
Mes tu en seras bien vengiez,
Qar jel ferai venir a cort,
Sel comparra ainz qu'il s'en tort.
Ou estes vos, Sire Grimbert ?
Or s'est Renart trop descovert,
Or est trop apers ses baraz ;
Alez le moi querre viaz.
Bien sai que tant est forsenez
Que se vos ne le m'amenez,
Nus autres nel porroit avoir.
Alez, si li fetes savoir
Que je voil que il viengne a corto »
Et Grimbert devant li acort :
« Sire, fet il, vostre plaisir,
C'est la riens que je plus desir ;
Mout volentiers veoir irai,
Se je le truis, si l'amerrai. »
A itant de la cort se part,
Va s'en droit au chastel Renart
De cui la clamor est venue
A Noble et a sa gent menue.
Ja soit ce qu'il fust anoiez
D'Ysengrin qui est escouez,
Conmande qu'il se logent tuit
Con cil qui est de grant deduit.
Dancent et baient et quarolent,
Taborent, dancent et citolent ;
A haute voiz, a longue alainne,
Chascun de bien chanter se painne ;
L'un a l'autre son chant avale,
Tentist le palés et la sale
Du chant et de la melodie
Que demainne la baronnie.
Quant il orent assez balé,
Assez tencié et ramposné,
Estes vos dant Grimbert le sage
Qui bien ot forni son mesage,
Qui avec lui Renart amainne ;
Atret li a a mout grant painne,
Par tens, si conme nos cui dons,
Li ert renduz ses guerre dons ;
S'or ne set mout Renart de frape,
Il est chaüz en male trape.
Chascun sor lui ses denz acuse,
Ysengrin qui au roi l'acuse,
Siet dejoste les piez le roi.
Se Renart fu en grant esfroi,
Nus hon ne s'en doit merveillier
Qu'il est el desreain millier ;
Qar Tiecelin mout se conseille,
Et la mesenge s'apareille
Por lui rester de traïson,
Et Chantecler qui de prison
Ert eschapez par sa favele.
Ysengrin son conseil apele
Et ses amis a une part.
Or est avenu mal Renart,
Bien pouez savoir et entendre,
N'en ira mes sanz beste vendre.
Bruns li ors et Tybert li chaz
Ont amené lor avocaz,
Dient qu'il le voudront grever,
Ja ne s'en porra eschiver ;
Volentiers s'en tornast arriere
S'il poïst en nule maniere ;
Mes a enviz ou volentiers
Sera a la cort ses sentiers.
Tout droit a l'entrer de la porte
Va reculant ; mout le conforte
Grimbert et dit : « N'aiez peor,
Mes de .II. max pran le meillor ;
Se tu t'en tornoies de ci,
Si puez tu bien savoir de fi,
Voilles ou non, retorneras
Vers le roi, garder ne porras.
Renart, ne t'esmaies tu mie ;
Nus ne set con longue est sa vie.
Renart, soies de biau semblant,
Qar .I. jor vaut miex que .I. an.
Coart doute tot jors la mort,
Cosin, soies de bon confort ;
Fortune secort les hardiz,
Si conme conte li escriz. »
Renart ot que cil li sarmonne
Et que mout bon conseil li donne ;
Prent cuer, si s'en entre el palés,
Renart devant, Grimbert aprés.
Renart ne sembla pas vilain,
Son cosin tenoit par la main ;
La presse deront et depart,
N'i a celui qui ne l'esgart.
Devant le roi, con ainz le vit,
S'agenoilla et puis li dist :
« Hé ! rois, le filz sainte Marie
Vos gart et vostre compaingnie
Et avec tot vostre barné. »
Et li lyon l'a regardé
Par grant fierté, par grant orgueil ;
Renart le connut bien a l'ueil,
Mout par a grant peor de lui
Qu'il crient qu'il ne li face anui ;
Miex vosist estre aillors toz nuz
Qu'en sa cort fust encor venuz.
Li baron sont tuit a repos,
Par la sale n'i ot si os
Qui i face ne cri ne noise.
Li rois parla, Renart s'acoise,
Puis li a dit par felonnie :
« Cest salu ne vos rent je mie,
Rous venimeus de pute foi,
Autrement parleroiz a moi ;
Ainz que issiez de cest estage
Nos lairez vos, ce cuit, bon gage,
Au mains cele rouse pelice.
Quant estoies dedens ta lice,
Ne cuidoies mes repairier.
Tot le mont cuides guerroier ;
Tant con torna bien ta rouele,
Nos as servi de la favele.
Mes mainte foiz as oï dire
Qu'aprés grarit joie vient grant ire,
Et aprés mol vent vente bise.
Tant va pot a l'eve qu'il brise,
Or cuit je bien, sire Renart,
Qu'il est brisiez de vostre part. »
Li rois parla, Renart escoute,
Et dist que sa gent l'oï toute :
« Renart, fait il, a ton viaire
Sembles bien beste deputaire ;
Bien pert as tes qex est li poz,
Plein es de venin conme boz ;
Onques .I. jor ne feïs bien.
Mout a en toi de mal engien,
Por ce que tant m'as coroucié
Et Ysengrin tant enginnié ;
Et por ce que Tyberz li chaz
Par ton engin fu pris au laz ;
Et Brun li ors par mi le groing
El chesne dont ostas le coing ;
Et por Chantecler le baron
Que tu preïs en traïson
Quant tu li feïs les euh clorre.
Et por ce que tu vosis mordre
Dant Tiecelin, con tu fus lere !
Et la mesenge ta conmere,
Par barat preïs son fromage
Et de lui empreïs tel gage
Que tu li ostas a tes canes
.nn. de ses plus beles panes ;
Tel guerre don t'en feré rendre
Qu'a forches te feré ja pendre. »
Renart sot mout d'afaitement,
Si respondi mout sagement :
« Biau sire, sauve vostre grace,
Onques ne fui de tel estrace
Qu'a mon seignor face contrere
Ne chose que ne doie fere.
Je sui vostre hons et vos mes ire ;
De moi ne devez chose dire
Qui estre me doie a nuisance.
Mes bien estes de la puissance
Que jeter me pouez de terre ;
Ne puis pas soufrir vostre guerre,
Et si dout mout mes anemis ;
Mout me poise, se j'ai mespris
De rien qui a vos apartiengne,
Mes non ai pas dont me soviengne.
Tiex vos ont fet le mal entendre
Et conté, par moi entreprendre,
Qui ne le porroienr prouver ;
Mençonge puent il trover,
Mes au voir dire, sai ge bien
Que ge n'i ai mespris de rien.
Ja mes nus preudons n'ert amez,
Li plus loiaux ert plus blasmez ;
Fox est qui dit mes verité,
Plus ors en sont deserité
Et de terre jetez a tort ;
Li menteor sont li plus fort.
Bien le deüsiez aparçoivre
Qui mençonge vos fet acroire,
— Ne nus ne vos devroit deçoivre —
Et qui vos conte chose voire.
.XX. anz a que me conneüstes,
Mes onques mes home n'eüstes
Qui par vos ait tant paine eüe.
Encor en ai la char rompue
Des granz travax, ce est la some,
Dont je par vos alé a Rome
A Salerne et a Monpellier
Par la mecine apareillier
Qui bone estoit au mal saner
Qui forment vos fesoit grever ;
Aidié vos ai a mon pooir.
— Sire, dist Grimbert, il dit voir ;
Par Dieu, mestier vos a eü,
Si vos voi or trop deceü,
Vos qui dites qu'il a mesfet ;
Par Dieu, nel va droit avoir fet,
Mout est vilain qui ce retret. »
Noble son corage refet :
« Grimbert, fet il, bien avez dit,
Ja de ce ne serez desdit.
Bien puet estre qu'il m'a servi,
Mes malement le m'a meri.
C'est verrez que mandai Renart ;
Tybert i fu de moie part,
Qui bien li dist c'a cort venist,
Que ja en desdaing nel tenist.
Renart, qui set de fauve anesse
Et de mainte fause pramesse,
Respondi que bien le feroit
Et qu'a la cort a lui irait ;
Renart fist de l'aler semblant,
Tybert va le chemin a tant.
Qant il furent a une ville,
Renart, qui sot de mainte guile,
L'ostel a .I. provoire sot,
Qui de lui mout fort se gaitot.
En sa meson n'ot nule entree
Fors .I. buiot, quant est fremee ;
La ot tendu laz par li prendre.
Renart fist a Tybert entendre
Que par illuec salait venir
Et as gelines avenir,
Et tant i a sou riz et raz,
Bien en puet en pestre .C. chaz.
Tybert cuida que voir deïst
Et que nul mal ne li quersist ;
Touz estenduz dedenz se mist,
De grant folie s'entremist ;
Car au partir se tint par fol,
Li laz li des cent sor le col ;
Il ne sot tant bouter ne trere
Que d'ilec se poïst retraire.
Cil qui s'estoient entremis
Du laz tendre ou il fu pris,
Quant oent qu'il est en prison,
L'un porte .I. pel, l'autre .I. baston ;
Et Renart se met a la voie
Qui n'a talent que l'en le voie.
Tybert batent et donent coux ;
Le laz ront ou tenoit li coux.
Des que Tybert se sent a terre,
Les grenons croule, les denz serre,
Si li avint bele aventure ;
N'avint plus bele a criature,
Que li prestres i ert venuz,
Deschauz, sanz braies et toz nuz ;
Vint a Tybert, sel volt ferir.
Cil guenchi, qui se volt garir,
Le prestre a la caille prent
Si que il de riens ne mesprent ;
Bien sache et ce est la voire :
Le plus de la caille au provoire
Menja ainz qu'isist de l'ostel ;
N'eschapa mes Tybert d'autel.
La prestresse ert toute esbahie
De la caille qui ert perie :
“Lasse, fet ele, malostrue,
“Ne serai mes chierre tenue ;
“Mesire a perdue sa joie
“Par qoi chierre tenue estoie.
“Or n'avra il mes de moi cure,
“Quant il a perdue s'anbleure.
“Or sai bien qu'il me guerpira,
“Quant il aidier ne se porra ;
“Mout sui ore tristre et dolente,
“A joie ai usé ma jovente.
“Il me donoit si biax mengiers
“Et les bons dras plus volentiers ;
“Or sai bien faillir m'i estuet,
“Grant chose a en fere l'estuet.
“Ore a perdu son hardement,
“Li chaz l'a servi malement.”
En ce qu'il demainnent lor duel,
Tybert s'en ist par .I. bouel ;
Renart s'en fu pieça partiz,
Einsi fu li giex mal partiz.
De ceste chose a fait sa plainte
Tybert ; des autres i a mainte.
Bruns se replaint qu'i le fist batre
El chesne ou il le fist embatre,
Que charpentiers orent ouvert
Et lessié tout a descouvert ;
Dist li que miel avoit dedenz.
Il i cuida metre les denz,
Son croing i mist et enbati,
Renart les coins en abati ;
Onques des coins n'i lessa un,
Par mi le groing retint dant Brun ;
Or fu li las a grant dolor,
Toute ot perdue la color.
Renart ne fist fors que sourire,
Quant il le vit en tel martire,
Et dist a Brun : “Mengiez assez
“Tant que soiez touz saoulez ;
“Le miel est vostre, jel vos lez
“Et je m'en vois a grant eslez.
“Mout fet o vos mauvés aler,
“Ja ne m'en orrez mes parler.
“J'ai non Renart, biau sire Brun,
“Cist gaaing n'est pas tot conmun ;
“Vos volez tout avoir sanz faille,
“Ja n'en feré vers vos bataille,
“Ainz le vos clameré tot quite ;
“Je n'ai mestier de fere luite.”
Quant ramposnes ot assez faites,
Loufes et moues assez traites,
Tornez s'en est, ne volt plus dire.
Mes dant Brun n'ot talent de rire ;
Le groing estraint et sache et tire,
Nel puet avoir s'il nel descire.
N'estoit pas du tot a son chois ;
Li forestier vienent au bois,
.XIIII. estoient en la route.
Quant voient Brun, l'un l'autre bote :
“Je voi .I. ors, dist li premiers ;
“Ore i parra, frans forestiers,
“Que bien voi aidier ne se puet ;
“Or le prenon, fere l'estuet.”
Quant Brun li ors les ot venir,
Adonc ne se pot plus tenir,
Ainz sache a lui de tel aïr
Que tout le cuir fet departir
D'entre son groing et de ses joes,
N'en remest point entre ses poes ;
Mes ançois qu'il s'en fust ostez,
Ot il bien batu les costez
De maçues et de bastons.
Issuz s'en est a reculons ;
Renart l'a tenu por musart,
Ariere main jeta hasart.
Fuiant s'en va a longue alainne,
Mes ançois ot sofert grant painne.
Et dant Renart, qui n'ait confesse,
Ne fine d'errer ne ne cesse
Tant qu'a l'entree d'une rue
A Brun l'ors grant rampone rue :
“Biau sire Brun, et quar me dites
“Se estes moines ou hermites,
“Et se messe chanter savez,
“Quant vos si grant coronne avez.
“Mout par avez vremeille chief,
“Bien pert que fustes a mes chief
“Et que la force n'est pas vostre ;
“Le pis n'est pas illeques nostre.”
Ainssi servi Renart mon honme,
Par les sains que l'en quiert a Ronme,
Que je bon droit lor en ferai ;
Se prover le puis, j.I.pendrai. »
Lors refist Brichemer son plaint,
Et la mesenge se complaint
Que quant ele le volt besier
Et a lui se volt apuier,
Les denz jeta por lui conbrer,
Einssi la cuida estrangler ;
Lors li orent ses .I.s oes
A tant resailli en son crues.
Mout par fesoit grant desverie,
Quant vers lui pensoit f.I.nie ;
Mainte traïson li a faite,
Prendre la cuida en souaite ;
Ele estoit en foi sa conmere
Et si le tenoit por compere.
Mes ele dut sanz demorer
Le comperage comperer ;
Li gieus ne fu pas vers lui biax,
Et Renart fist que desloiaux.
Qui son poil voit ne le doit croire,
Par nature fet a mescroire.
Dame Pinte se rest clamee,
Qui de mainte gent ert amee,
De sa seror dame Coupee
Que Renart li a esclopee,
Et .V. mortes de ses serors,
Dont ses cuers ert en grant dolors.
Grant mal a fait a mainte gent ;
Ja mes por or ne por argent
N.I.doit on lessier a jugier
Por ses felonnies vangier.
Li corbiax est a cort venuz
Et dit que droit li soit tenuz
De Renart qui prist son fromache,
Et puis li fist si grant outrage
Que o ses dens le volt saisir ;
Mes n'en fist mie son plaisir,
Qu'il s'aparçut qu'il le volt prandre,
Cil s'en torna, nel volt atendre.
Renart qui set de tantes bufes
Li esracha .rrrr, des plumes ;
Bien le cuida avoir sorpris
Par son engin et entrepris.
Il li disoit qu'il avoit plaie,
Mes de lui ot male manaie.
« Ne vos porroie pas retraire
Les max, l'anui ne le contraire,
Que Renart a fet a Brun l'ors,
A Ysengrin et a plusors. »
Li rois parla conme senez
Et dist : « Seignors, or m'escoutez.
Ysengrin s'est a moi clamez
De Renart qui tant est blasmez,
Qui sa fame li a malmise
Et sor lui a sa force mise
Si vilment et en tel maniere
Conme une autre chamberiere.
Toz ses pensers i fu forniz ;
Se droit n'en a, toz sui honniz.
Il en fu a serement mis
Por ce que il l'avoit pramis,
Par devant nostre connes table,
Du delivrer, mes ce fu fable :
Quant dut aler au saintuaire,
Foui s'en li rous deputaire.
Or me covient que droit en face,
Si ne voil que ma gent me hace.
Quant Rooniax li viex mas tins,
Qui reset de plusors latins
Et qui mout a fier le corage,
S'est clamez, que que el mesage
L'avoie tramis de ma part,
Qu'il me feïst venir Renart,
Dont li fist Renart si grant honte
Que je n'en sai dire le conte.
Mes bien ai oï la nouvele
De quoi dant Rooniax l'apele,
Si dit que par sa traïson
Le fist retenir en prison.
Amuser le sot par parole,
Et li dist, d'une çoongnole
Que .I. vilain avoit tendue
Lez une haie desfendue,
Que la gisoit .I. saintuaires
Qui ert apelez saint Ylaires,
Et bien entendre li a fait
Que la redrecent li contrait.
Cil n'en sot pas la verité,
Pensa qu'il deïst verité ;
Tant li fist par engin acroire,
Cuida sa parole fust voire
Cil qui sages estre soloit :
Nus n'est si sages ne foloit.
La l'en fist Renart le musage ;
En l'engin avoir .I. fromage
Que .I. vilain mis i avoit,
Et Renart mout bien li savoit ;
A l'abessier vit le fromage
Qui li fist rendre le peage.
Rooniax ne fist pas que sage,
Sailli avant, prist le fromage,
Ne volt lessier que il n'i morde ;
Au resachier estraint la corde,
Qui des or le col li devale ;
Paine et angoisse soufri male.
Cil se fandoille et retorne,
Et Renart, qui point ne sejorne
Et qui l'ot mené conme fol,
Le lessa pendant par le col.
Renart le rous, que mau feu arde !
Li dist : “Soiez des vingnes garde.”
Bien fu li mas tins deceüz ;
Des gardes fu aparceüz,
O maçues et o tiniaux
Li ont tant auné les buriax ;
Illec ont tant le laz batu
Q'a la terre l'ont abatu ;
Ne bret, ne crie, qu'il ne pue t,
Simplement contenir l'estuet ;
A grant painne eschapa vis,
Si con il dist, jel vos plevis.
Il a fait mal a mainte gent,
Je n'en prandrai or ne argent
Que nel des truie ou ne le pende,
Ou il n'est tiex qu'il se desfende ;
Honte m'a fet et vilanie,
Trop ai sofert sa renardie.
Quant il fu au concile oen
Devant la feste saint Jehen,
De Brun l'ors, de Tybert le chat
Et de moi qui par son barat
Avait Ysengrin escoupé,
IlE avoit tot pardonné,
Quant il prist la croiz par aler
Conme pelerin outre mer.
Si tost con de nos departi,
Dant Coart le lievre asailli ;
De son bordon qui est ferrez
Li a touz perciez les costez ;
Avec soi l'en voloit porter,
Quant ça s'en vint a moi parler.
Par lui prendre corui aprés
Et mi baron tuit a eslés ;
Il n'ot cure de nostre avel,
Ainz se feri en son chastel.
Ce fu verité, je l'asis ;
Mes onques ne pot estre pris
Jusque a la nuit de Rovoisons
Que bien sot que nos dormions ;
Lors fu de son chastel issuz,
A l'ost s'en vint les sauz menuz ;
N'i ot celui ne fust lïez
A arbre ou par queue ou par piez,
Dont il fist mout que fel encriemes
Dont il lia nis moi meïsmes.
Puis en ala vers la roïnne
Que veüe ot gesir souvine ;
Maintenant sor le cors li monte,
Toz fu pres de fere moi honte,
Quant dame Noble s'escriot
Si durement que il n'i ot
Baron qui ne fust esveilliez,
De lui aidier apareilliez ;
Vers Renart volaient destendre,
Mes a elles covint entendre,
Que par force ne par pouoir
D'ilec ne se parent movoir.
Je meïsmes me fui levez,
Tant sachié que je fui grevez ;
A poi n'oi la queue rompue
Qui estoit forment estendue.
Aussi nos trestuit estions,
Quant dant Tardif li limaçons
Sailli sus, s'a l'espee trete ;
Si a la besoigne si faite
Que il nos a touz deslïez :
Il n'avoit pas esté lïez.
Quant Renart qui le mont conchie
A veü ce, si torne en fuie,
Et nos nos fumes mis aprés ;
Si con il ert de son huis pres,
Que il voloit dedenz entrer,
Tardis li vint a l'encontrer
Qui mout ert praz a grant merveille ;
Si l'ot si pris par mi l'oreille,
Que por sachier ne por tirer
Ne pot onques avant aler.
Il me fu maintenant renduz,
Si conmandai qu'il fust penduz ;
As forches l'avoient mené,
Quant je li vi tout pardonné
Par la requeste d'Ermeline
Qui mout est cortoise meschine.
Et quant fu as forches menez,
Ne fist il bien que forsenez ;
Pelé le rat illuec murtri,
Onques nul ame nel senti.
Puis s'en foui une valee,
Ma gent ert toute aprés alee ;
Qant vit qu'il ne pot eschaper,
Sor .I. chesne prist a monter ;
.II. coingnies fis aporter,
Conmandai le chesne a couper.
Lors s'apensa qu'il porroit fere,
Enne fu il bien deputaire ?
.I. petit vers terre s'aprouche,
En sa main tint une grant ça che,
Tel me donna delez l'oreille,
La teste en ai toute vremeille.
A terre me covint venir,
Onc ne me soi si bien tenir.
Quant mi baron l'orent veü,
Tuit sont a moi acoreü ;
N'entendent pas a lui gaitier,
Et Renart s'est mis au frapier.
Et lors fis ge mon ban crïer,
Par tout plevir et afïer
Que quiconques le porroit prandre,
Tot maintenant le feïst pendre.
Tout ce veïstes et seüstes,
Sire Grimbert, que vos i fustes.
Ainz puis ne pot estre tenuz,
Mes or est il a cort venuz ;
Traïnez ert ainz qu'il s'en tort
Par le jugement de ma cort.
Renart, tot ce m'avez vos fait ;
Qui biau ce est, .C. dahez ait !
Tout jors nos avez fet moleste,
De vos se plaint chascune beste.
Mes, par ma barbe, se je puis
Et je en mon conseille truis,
Qant vos de moi departirez,
Ja mes beste n'atraperez.
Renart, fait il, trop es haïs. »
Cil qui n'estoit pas esbahis
Ne trop hastis de sa parole,
— Esté avoit a bonne escale —
Vers terre tint enclin le chief,
Si fait semblant qu'il li soit grief ;
Bien savoit taire et bien parler,
Et bien respondre et osposer,
Quant il en a et leu et aise ;
Or li covient que il se taise,
Car il voit le roi coroucié.
.I. poi a son chief redrecié ;
Il n'ot en lui riens que aprandre,
Bien se sot garder d'entreprandre.
Au roi a dit qu'il li otroit
Qu'il puisse respondre par droit
Et au droit que dira s'acort :
« Tant en feré, n'en avré tort.
— Renart, fet Noble, bien as dit,
Ja en ce n'avra contredit.
Or di et nos t'escouteron ;
Se tu dis bien, nos nos tairon,
— Sire, ce dist Renart, bien dites
Qui avez dit ne sui pas quïtes
Des alonges que avez faites,
Que vos avez desor moi traites,
De Tybert et de la mesenge.
M'escondi bien, conment qu'il praigne,
Et du corbel et de Coupee,
Que par moi ne fu esclopee.
N'a Chantecler ne fis outrage,
N'a Tiecelin de son fromage.
Brun li ors s'est de moi clamez ;
Certes a tort en sui blasmez,
Ainz ne perdi par moi sa pel ;
Ne ne fis mal a Roonel,
Ne a mon compere Ysengrin ;
A tort m'encusent mi voisin.
Las ! tant mal servise ai fait,
Par bien fet ai je le col frait ?
Chascun le set, n'i a si fort
Que tel ne peche qui encart.
Male grace m'a Diex donnee,
Mes itex est ma destinee
Que ja si bien ne savrai fere
Que il ne m'en viengne contrere.
Certes mout ai a tex bien fait
Qui or m'ont porchacié cest plait.
Vos m'en avez or fet semondre,
Et je sui tout prest de respondre
Au jugement de vostre corto »
A cest mot Ysengrin acort
Devant le roi entre les autres,
Et Rooniax li fel, li viautres,
La mesenge et Tybert li chaz,
Et Brun qui est de grant porchaz,
Dame Rousete la geline
Et dame Pinte sa voisine
Qui salait pondre les oes gros,
Et sire Chantecler li cos.
Tant font devant le roi lor plainte,
N'i a mestier parole fainte.
Renart se saigne a main es clenche,
Bien voit que n'i a mestier guenche ;
Or li covient grant reson rendre,
Grant peor a qu'en ne le pende.
S'or ne set Renart de barat,
Mar acointa Tybert le chat,
C'or est chaüz en males mains.
Mout sera bon rectorieins,
Se il sanz perte s'en eschape,
Sanz taillier chaperon ou chape.
La n'ot mestier parole fainte,
De Renart font au roi complainte ;
Et de tantes s'ot escuser
Qu'a painnes se pot escuser.
Ce dist Nobles : « Que vos est vis ? »
Renart respont : « Il m'est avis,
Si que bien connois par raison,
Vers vos n'ai nule mespraison,
Sire, sire, ce dit Renart,
Ja Diex n'en ait en m'ame part,
Se je de mesfet me recort
Dont envers vos eüsse tort.
Il diront que que il voudront,
Mes por ce riens ne me toudront,
S'il vos ples t, qui mesires estes.
Je sui sordit de plusors bestes ;
A tel ai porté grant honor
Qui or m'a fet grant desenor.
Je sai que li tors n'est pas miens ;
Toutevoies vaintra li biens.
Onques de riens ne m'entremis
De quoi deüsse estre anemis
Dant Ysengrin, mon chier compere ;
Mes par l'ame la moie mere,
A sa fame ne fis folie ;
Si l'a mout por moi asaillie,
Et pres sui du mostrer sanz faille
Ou par juïse ou par bataille,
Einssi con l'en esgardera
Et que la cort le jugera. »
Isengrin est sailliz en place ;
Qui que il poïst ne qui que place,
Sa droiture voudra prover,
Tot sanz mençonge controver.
Noble conmande que il die,
N'i a celui qui contredie :
« Renart, dit Ysengrin, entent !
Je sui cil qui son droit atent
Des granz anuiz que tu as fez,
Que nos avon ceanz retrez ;
Ne me sont encor amendé,
Si l'avoit le roi conmandé.
Mout as or fet bestes grever,
Ainz que te poïst amener,
Et des jones et des chanuz
En as assez por fox tenuz.
Por ceus qui de toi clamor font
Et qui ci en present s'estont,
Par moi qui par toi sui honniz,
Voil que li plez soit hui feniz.
Par la verité m'en irai,
Ja se Dex plait, n'en mentirai
Que je n'en die tout le voir
Se je le puis aparcevoir.
Je n'ai mestier de fere alonge
Ne de ci controver mençonge ;
De traïson te prouverons
Si que garant en trouverons,
Et mosterrai tout par raison
Et felonnie et traïson ;
Bien te savré l'achaison dire,
Se t'en voloies escondire. »
Renart respont : « Bien dit avez ;
Or dites conment le savez. »
Dist Ysengrin : « Bien le dirai ;
Ja voir ne vos en mentirai.
Mes comperes estes en loi,
Si m'avez mené en belloi
Plus de .C. foiz, que je ne mente ;
Mainte beste as tu fet dolente,
Bien l'ont plus ors aparceü
Que mainte foiz m'as deceü.
Or sai bien, se cort ne me faut,
Nos sonmes venu a l'asaut.
Mout ai par toi mal endurez,
Mainte foiz t'en es parjurez,
De ma fame m'as maubailli. »
Ce dist Renart : « Tu as menti ;
Onc mal a ta fame ne fis,
Ne vers toi de riens ne mespris. »
Dist Ysengrin : « Certes, Renart,
Jel mosterrai de moie part
Que vos a force l'assaillistes,
Au trou trover pas ne faillis tes ;
Voiant moi, ou vosist ou non,
Li batistes vos le crepon.
Mout vos vi bouter et empaindre
Et durement la queue estraindre.
Illuec la tenis tu par sote,
Ne semblait pas gieu de pelote ;
Ce ne porroies pas desfendre
Que ne vos veisse descendre,
Et vos braies sus remonter ;
Ne m'est honte de raconter,
Mes se je celer le peüsse,
A nului dire nel deüsse. »
Ce dist Renart : « Ja Diex ne place
Que ja tant a nul jor mesface
C'aie fet tel descovenue
Que ma conmere aie foutue
Plus bas de l'ueil, si con vos dites ;
Donques seroie jeu herites.
Or pu et on bien de fi savoir
Que vos ne savez honte avoir,
Que ce avez amenteü
Dont li autre se sont teü.
Mes n'en deüssiez tenir conte
Qu'il vos torne a trop grant honte.
Mes bien avez tel chose aprise
Que honte avez ariere mise.
Bien avez vergoingne abessie
Qui honiz ainssi t'espousee.
Le bouter et le soufachier,
Fis ge tout par lui aïdier ;
Bouter, empaindre me veïstes,
Bien sai que mal i entendistes ;
Mes je nel fis se par bien non,
Or m'en rendez mal guerredon.
Jel fis par bien et par franchise ;
Mes or m'en rendez mal servise,
Que fox fis quant m'en entremis,
Or en estes mes anemis.
— Renart, de tant te puez vanter,
Bien sez a fox messe chanter ;
Ce est bien chose conneüe —
Que mainte beste as deceüe.
Tu es de tel auctorité
Qu'en toi n'a point de verité.
Tant me conseillas en l'oreille,
Entrer me feïs en la seille
Et avaler el puis dedens,
La male goute aies es dens !
A toute riens as tu fait honte
N'est nus qui en sache le conte.
Tu deïs qu'ila porroit estre
Laiens en paradis terrestre,
Ou il avoit gaaingneries
Et bois et plains et praieries ;
Nus ne po oit riens demander
Qu'en ne peüst laiens trover,
Et qui voloit mengier poissons,
Ou luz ou troites ou saumons,
Tant en avoit con li plaisoit,
A sa volenté eslisoit ;
De toz biens ert li lieus garniz.
Issi fui par toi escharniz ;
Je cuidai que deïsses voir,
Mes je ne fis mie savoir.
Mout m'engingnas a icele heure ;
El seel entrai sanz demeure,
Et la corde se destoreille,
Tu eres ja en l'autre seille ;
Je fui pesanz et tu legiers,
Traïtres es et losengiers,
Je avalai et tu montas.
Quant en mi le puis m'encontras,
Dont fu més cuers iriez et tains ;
Mout es de felonie plains.
Je demandai que tu queroies,
Tu me deïs tu t'en aloies,
C'est la costume qui avient
Quant li .I. va et l'autre vient ;
D'enfer estoies eschapez
Et je i remés atrapez,
Illec remés, tu t'en issis ;
De moi tel traïson feïs.
Illeques soufri ge mesaise ;
De boivre estoie a grant aise,
.III. foiz me reclot sor la teste,
Mout i endurai grant moleste.
Li blanc moine me trestrent fors,
Mes tant me batirent le cors
De potences et de bastons
Qu'il me mistrent a ventrillons.
De cox me firent tel aport,
Illec me lessierent por mort
En .I. fossé qui ert pulens ;
Par la queue me mistrent ens
Et enprés s'en furent torné.
En ort leu m'orent ostelé,
De peor dui estre crevez ;
Mout ai par toi esté grevez.
D'ilec me parti a grant painne,
A poi que ne perdi l'alainne
Encor m'en duelent tuit li membre ;
Mout sui dolenz, quant il m'en membre.
Tu me feïs aler peschier
Et en l'eve tant acrochier,
Tote la queue i oi gelee
Et a la glace seielee ;
Ne m'en peüsse departir
Sanz la queue perdre au partir.
— Isengrin, dis le tu a certes
Q'aies par moi eües pertes ?
Par foi tu paroles a force,
Ta lecherie t'en fist force ;
Tu estoies si besoingneus
Et de poisson si convoiteus,
Tu n'en cuidoies preu avoir.
Bien dit li vilain et savoir
Que qui tot covoite tout pert ;
Ce os je dire en apert,
Tiex cuide avoir tot a sa part
Qui du tot se desoivre et part ;
Mout est honniz qui tout covoite,
Qar son gaaing pert et s'enploite.
Des que tu les poissons sentis,
Di moi par qoi tu t'alentis
Que .II. ou .III. en retenisses ?
Mes par engingnié te tenisses,
Se tu n'en fusses tot chargiez
Et par itant fus atargiez.
Quant de venir t'alai semondre,
Tu conmenças .I. poi a grondre ;
Quant je fui anuiez d'atendre,
Si te les sai les poissons prandre ;
Se mal t'en vint, par coi m'en blasmes ?
Onques des poissons ne men jas mes.
— Renart, bien te ses escuser
Et gent par parole amuser.
Ne porroie hui avoir retraiz
Les max que tu m'as dis et faiz ;
Tout jors m'as tenu por bricon.
Le jor que mangai le bacon,
Quant talent avoie de boivre,
Lors me seüs tu bien deçoivre ;
Tu me deïs que cenelier
T'avoir on fet d'un grant celier ;
En ta garde estoient li vin
Tout tens au soir et au matin.
La me menas, dant fel cuivers,
Tu m'as chanté de maint fax vers ;
La me menas tu conme fol,
Assez i oi batu le col. »
Ce dist Renart : « Or as tu tort.
De ce sui bien en mon recort
Que tant beüs que tu fus yvres,
Si te vantas que tu sanz livres
Chanteroies bien .I. conduit.
Lors conmenças a si grant bruit
Que tuit cil de la vile vindrent,
Qui a grant merveilles le tindrent.
Qu'en poi je, se je m'en foui,
Quant j'aï venir si grant hui ?
Je me mis tantost au grant cor,
Qar de morir ai grant peor ;
Retenuz i fui a par poi,
Mes je m'en ving au miex que poi.
Avoir nos durent entrepris,
Qar il nos avoient soupris ;
Se fus batuz, a moi qu'en tient ?
Qui mal chace, mal li avient.
— Renart, Renart, mout ses de boule,
Tu t'ez jetez de mainte foule.
Renart, fait il, de pute part,
Ja me tenis tu por musart,
Quant tu me feïs grant coronne
D'eve chaude, conme a personne,
Si grant, si ample et si lee ;
La teste en ai toute pelee,
Ne me remest poil sor les joes.
Tu t'en alas faisant tes moes ;
De moi devoies moine fere.
Certes mout es de pute afere,
Par toi est ma char afoiblie.
Aillors te crui, si fis folie ;
.I. tronçon me donnas d'anguille
Qu'eüs conquise par ta guille,
Por moi fere plus alechier ;
En maint lieu m'as fet trebuchier.
Je demandai ou les trovas ;
Por moi deçoivre controuvas
Que charretier tant en portoient,
A bien petit ne les gitoient ;
A poi n'avoie trop targié,
Il s'en aloient bien chargié.
Des anguilles i avoit tant ;
Sovent s'aloient arestant
Li cheval, traiéent a painne
La charrete, tant estoit plainne.
Je demandai par quel semblance
J'en porroie emplir ma pance ;
Tu me deïs, quant te troverent,
Qu'en lor charrete te geterent
Et proierent q'assez men jas ses
Et que le remanant gardasses.
Tant m'en alas amonestant
Que je m'en reving au devant
Et je fis semblant d'estre mors ;
La fui je batuz a esfors
Et de leviers et de bastons,
Encor m'en dolent li crepons.
N'est merveilles se j'oi anui,
Quant de toi vengiez ne me sui.
En .I. des plus lons jors d'esté
N'aroie je pas raconté
Les max, les anuiz que m'as fez.
Mes or est tant meüz li plez
Qu'a la cort en sonmes venu ;
Se a droit en sonmes tenu,
De toi avré encor venjance,
Bien en ai en Dieu ma fiance.
Je t'ai menee loiauté
Et tu moi grant desloiauté ;
Quant m'estordras, que que nus die,
Petit savras de renardie. »
Renart respont par reconfort :
« Sire Ysengrin, vos avez tort ;
Vos m'encusez ne sai de quoi,
Cil autre baron sont tuit coi,
Dist Renart, por ce que dis trop
Tel i a qui vos tient por sot.
Vostre reson est descoverte
Que mençonge avez dite aperte,
Et cil qui trop ment s'ame pert.
— Haï ! Renart, trop ai soufert
Ton grant anui et ton desroi ;
Mes se j'en ai congié du roi,
Ja avras la bataille a l'ueil. »
Renart respont : « Riens tant ne voil. »
Por combatre son gage tent
Ysengrin, et li rois le prent ;
Renart aprés le son tendi,
Si que li rois bien l'entendi.
Bien dient li baron sanz doute
Que la bataille i afiert toute.
S'or ne set Renart d'escremie,
Mar vit la bataille aramie,
Li rois demande ses ostages,
Qui mout estoit cortois et sages,
A nul d'els nes a pardonnez.
Ysengrin a les suens livrez :
Por lui a fet Brun l'ors entrer,
Tybert li chaz et Chantecler
Et le lievre sire Coart ;
Ceus ot Ysengrin a sa part.
Renart en ot des rniex senez
Que il ot a sa part tornez :
Bruiant et Baucent le sengler
Qu'il ot fait a soi assembler ;
Et Espinart le heriçon,
Grimbert son cosin le tesson,
Cil firent a Renart secors,
Mout en pesa a Brun li ors.
La bataille ont aterminee
A .xv. jors sanz demoree.
Grimbert acreanta mout bien
Qu'il ne leroit por nule rien
Qu'il ne face Renart combatre
Por l'orgoil Ysengrin abatre.
Li rois a dit : « Estez en pes !
A voz ostiex alez huimés. »
Li baron se sont departi ;
Malement ont le champ parti
D'entre Renart et Ysengrin
Qui mout estoient mal voisin.
Renart n'est pas de tel puissance
Con Ysengrin, mes sa fiance
Avoit Renart en l'escremie,
Por ce ot bataille aramie.
Engingneus est, mes n'est pas fors,
Se Ysengrin li fait esfors ;
De l'entredeus se set covrir
Et bien tapir por descovrir
Son compaingnon, quant il a aise
De fere chose qui li plaise ;
Tant s'est entremis de l'aprandre
Que nus ne l'en porroit reprendre.
Mout sot Renart d'engins plusors,
De lui te, de jambés, de tors,
Ainz qu'lsengrin baillier le puisse,
Li brisera ou braz ou cuisse.
Ysengrin entent moult a el,
En pes se tient a son ostel.
Qar el droit que il a se fie
Et Renart en son cuer desfie ;
Se il le puet as poinz baillier,
Forment le cuide travaillier,
Tant desirre qu'a poins le tiengne,
Ja ne cuide q'a tens i viengne ;
Mout li desplest en son corage
Que la bataille tant li targe ;
Et ja ne cuide veoir l'eure
Que elle soit, tant li demeure.
Renart estoit en mout grant painne
D'armes querre en la semainne,
Et Ysengrin tout ensement
Porchace armes durement ;
En grant porchaz est del haster
Et en paine de l'aprester :
Cote a quise et armeüre,
Escu et bone afeutreüre,
Chauces et jambieres bien fetes
Qu'il a entor ses jambes traites.
Son escu si est blans trestoz,
La cote vremeille desouz ;
Baston ot de neflier bien fet,
Bien fu armez au jor du plet.
Renart qui a maint escharniz
Ne refu mie desgarniz ;
Assez avoir de bons amis
Qui de lui se sont entremis.
Escu bien fet a sa maniere
Et conmande que l'en li quiere ;
.I. en ont quis qui fu toz jaunes.
En sa cote n'ot pas .III. aunes ;
Mout estoit bone et aaisie,
N'ot chauce ne fu gambaisie.
.I. baston ot d'une aube espine,
Qui mout estoit bone en plevine,
En li fu mout bien emploiez ;
De corroies fu bien lïez,
De chief en autre bien entret ;
Issi armez a la cort vet.
Et Ysengrin s'en est tornez
Qui mout estoit bien atornez.
Estes vos a la cort Renart,
Et Ysengrin de l'autre part,
Et li baron sont tuit ensemble ;
Chascun a dit ce que li semble.
Renart ne fu pas esperduz ;
Haut fu reoingniez et tonduz,
Et col et barbe se fist rere
Por le despit de son compere.
Ysengrin l'ot en grant despit,
Et sa force prisa petit,
Ainz n'i daingna oster chevol.
Ja fussent ensemble son voil,
Mes ainz que il le tiengne as mains,
Sera plus malades que sains ;
Mout desirre qu'a poins le tiengne,
Ja ne cuide qu'a tens i viengne.
Hermeline fu en freor
Por dant Renart et en peor ;
Mout par estoit la dame franche.
Et Percehaie et Malebranche
Et Renardiax, tuit li .III. frere,
Fesoient grant duel por lor pere,
Avec lor mere en la tesniere
Por Renart font a Dieu prïere ;
Chascun le proie et aoure
Que il le garisse et secore,
De son anemi l'escremisse,
Qu'en bataille ne le perisse.
Aussi si fil en sa meson
Font chascun a Dieu oroison
Por le pere qui tant les ainme ;
Quant il les voit, biax filz les clainme.
Hersent prie por son seignor
Que Diex li face tel hennor
Que ja de la bataille n'Isse
Et que Renart vaincre le puisse,
Que mout souef li fist la chose
En la tesniere ou ert enclose ;
Ja par lui n'en issist complainte,
Mes Ysengrin qui l'ot atainte
En fist complainte dont li poise ;
Mout a en lui bele borjoise.
Tuit sont a cort et povre et riche ;
Ysengrin metra en la briche
Renart, s'il puet, en la bataille ;
N'i vaudra son engin maaille.
Quant li rois voit sa gent venue
La ou la bataille ert tenue,
Brichemer fist avant venir
Por acorder et por tenir
Le jugement de la bataille,
Et prie que par le droit aille.
Brichemer est venuz avant
Et dist qu'il fera son talent ;
A soi a tret .III. des barons
Qui furent des plus haus renons.
Le liepart i fu le premiers,
Qui mout fu corageus et fiers,
Et Baucent qui ot le cors gros
Et mesire Bruiant li tors ;
Cil .nn. sont avant venu,
Qar a plus sages sont tenu
Qui fussent cel jor en la place.
N'i a celui qui bien nel face
.I. grant jugement maintenir
Et une cause sostenir.
Tuit .InI. vont a .I. conseil ;
Dist Brichemer : « Mout me merveil,
Se Renart osast ce penser
Dont nos l'oomes acuser
A Roonel et a Tybert
Et a Brun l'ors qui mout nos sert ;
Des autres clamors i a tantes
Que je ne sai a dire qantes ;
Pinte se plaint et Tiecelin,
Tout a pris sor lui Ysengrin,
Por trestoz a baillié son gage
Et si en a livrez ostage
Que il hui connoistre li face,
Se il viennent en mi la place.
Seignors, qui peüst abessier,
Le mal oster et apessier,
Ce fust bon sens, ce m'est avis.
Ai je bien dit ? Que vos est vis ? »
Baucent respont : « Bien avez dit ;
Tuit l'otroion sanz contredit. »
Tuit .rrrr, en sont venu au roi
Et si li ont dist en recoi :
« Sire, vostre baron loassent
Que cil champion s'acordassent ;
Sauve t'onor et ta querele,
Mout tenisson la pes a bele. »
Mout plest au roi ce qu'il ont dit,
Ja par lui n'en seront des dit :
« Seignors, fet il, or en parlez !
Ysengrin premier apelez ;
Du tout la querele a lui tient,
A moi noient n'en apartient,
Fors solement du droit tenir ;
Du sorplus vos lais covenir.
Moi ne poise se il s'acordent,
Ne voil que por moi se descordent ;
Miex voilla pes miex que la guerre,
Devers eus la pouez enquerre. »
Quant Brichemer l'a entendu,
Tornez s'en est col estendu,
A Ysengrin dist en l'oreille
Que li rois forment se merveille
Qu'en ne puet pes entre els .II. metre
Ne par doner ne par prametre :
« Faites le bien, prenez droiture
De Renart par sa forfaiture,
De la clamor c'avez drecie
De va fame qu'a enforcie. »
Dist Ysengrin : « N'en parlez pas !
Je voil bataille ignelepas.
Certes ja n'en feré acorde
Que autrefoiz ne s'i amorde
A fere honte a son compere,
Ne foutre ja mes sa conmere ;
Je verrai bien qui avra droit. »
Brichemer dist que il voudrait
Que la chose fust si menee,
Si duite et si atornee
Que andui fussent bon ami
— C'est lait qu'il soient anemi —
Et que chascun son droit eüst,
Que a mal torné ne li fust.
Dist Ysengrin : « Ja Dex ne place
Que je pes n'acordance en face
Tant que je voie le plus fort
Et que savré qui avra tort.
Bien me porra tenir par yvre,
Se je l'en lais aler delivre.
Dites le roi et son barnage,
Que bien sachent et fol et sage,
Que por noient la pes requiert.
Ja, ce dist il, au fere n'ert ;
Chascun dira ce qu'il vodra,
El champ verron qui vaintera.
Dites le roi que a droit tiengne
La bataille, conment qu'il prangne. »
Quant Brichemer ot en la fin
Ne trove pes vers Ysengrin,
Au roi a dite la novele
De quoi s'ire li renovele :
« Sire, fet il, a moi entent.
Ysengrin la bataille atent ;
Il n'a cure de fere pes,
Et dist qu'il ne fera ja mes
Nule acorde se el champ non,
Que l'en le tendroit a bricon. »
Or est li plez mout enpiriez,
Que li rois si s'est corouciez
De l'orgoil qu'Isengrin a dit,
Quant de pes fere s'escondit.
Dist Brichemer : « Se vos volez
Droit fere, si con vos salez,
Et si tenez la droite voie,
Ce est le miex que ge i voie,
Q'ambedeus les metez la fors,
Penst chascun de garder son cors ;
Quant il seront en mi la place,
Qui miex porra fere, si face. »
Ce dist li rois : « Par saint Richier,
Par vos le puis bien afichier
N'en prandroie pas tot l'avoir
Que li plus riches puist avoir
Que je la bataille n'en aie,
Ne ja mes n'en avré manaie.
Ne sai qu'iraie atendant ;
El champ les meton maintenant. »
Quant la parole ont entendue,
La bataille ert sanz atendue,
Si les ont mis el champ ensemble ;
Li plus hardiz de peor tremble,
L'un tenoit l'autre par la main.
Li rois apele .I. chapelain,
Mon seignor Belin le mouton,
Que sages est, point n'en douton.
Cil aporte le saintuaire
Sor quoi durent serement faire.
Li rois a fait crïer son ban
Qu'il n'i ait nul de tel boban
Qui face noise ; en pais se dengne,
Conme preudonme se contiengne,
Mout fu li rois de grant justice,
Du serement fait la devise.
Dant Brichemer et Brun li ors,
Que l'en tenoit as .II. meillors,
Deviserent le serement
Oiant trestoz apertement.
« Seignors, fait il, or entendez ;
Se je di mal, si m'amendez.
Renart jurra premierement
Et metra en son serement
Qu'a Ysengrin n'en a tort fait,
Ne a Tybert le chat mesfait,
N'a Tiecelin, n'a la mesenge,
N'a Roonel conment qu'il prangne ;
Ne a Bruiant, n'a Chantecler,
Touz les i estovint jurer. »
Longuement fu a oroison
Et fu en grant aflicion.
« Renart, faites le sairement,
Ci oiant nos apertement. »
Renart s'agenoille en la place,
Mout s'apareille et se rebrace,
Desus les sains estent sa main,
Si a juré par saint Germain
Et par les sains que illuec voit
Que de cel plet nul tort n'avoit ;
Les sains besa et puis se lieve.
A Ysengrin durement grieve
Que il fet acroire por voir
La mençonge sor le savoir ;
A tant se rest a genouz mis.
Dist Brichemer : « Biau doz amis,
Vos jurez que Renart est faux
Du serement et vos loiaux. »
Dist Ysengrin : « Je le creant. »
Les sains bese, si lieve a tant ;
Puis s'est levez et si s'en vait
En mi le champ, s'oroison fait
Et prie Dieu qui tot sormonte,
Que il li lest vengier sa honte
De Renart qui li a fait lait,
Que au partir l'anor en ait.
Baise la terre, si se dresce ;
Son baston atire et afaite,
Et mout sovent le retornoie,
En ses doiz la corroie ploie.
Son escu prant et si se mole,
En plusors lieus son baston crole ;
Tout entor encline a la gent,
Mout se demainne sagement.
A Renart dist que il se gart
Qu'il ne mete le jor a gast.
Quant Renart l'ot, du cuer soupire,
Tout quoi se tint, n'ose mot dire.
Renart sot letres en s'enfance,
Si ot oï de nigromance,
Tant ot puis entendu aillors
C'oubliez ot des moz meillors.
Renart ne fu pas esmaiez,
Son baston prent con afaitiez,
Gentement le sot a soi trere ;
Bien fu apris de tel afere,
En plusors sens l'a essaié,
Ne fet semblant d'onme esmaié.
En ses doiz la corroie lace,
Si se dresce en mi la place,
Son escu prent, si fu seür
Conme chastel qui siet sor mur ;
Li escremir li est mout biax,
Que touz en set les envïaux.
Son escu sor sa teste tient ;
Se Ysengrin pres de lui vient,
Tel d'escremie li donna
Qui a grant honte li torna.
Ysengrin est de grant aïr,
Mout tost va Renart envaïr :
« Renart, fet il, mal es baillis ;
Tot dis soie je mes honniz
Se ne me venz de la vitance
Que me feïs par sorquidance,
Quant tu a ma fame geüs
Et a force la porgeüs. »
Renart respont : « Sire, mal dites,
Otroiez que je soie quites.
Fere vos feré grant honmage
As chevaliers de mon parage ;
Puis iré por vos outre mer,
Se me volez quite clamer.
— Renart, fait il, ne te travailles.
Certes je cuit que petit vailles,
Quant de mes mains eschaperas,
Ja puis ne me ramponeras. »
Renart respont : « C'est devinaille ;
Bien verromes a la bataille
Lequel de nos avra le pis. »
Dist Ysengrin : « Noient me pris,
Se de vos ne me puis vengier. »
Et dist Renart : « Or oi dangier,
Qu'alez tote jor menaçant ;
Mes assailliez de maintenant ! »
A cest mot Ysengrin acort,
Renart n'a talent qu'il s'en tort,
Son escu met devant son front,
Met pié avant, sovent s'esgront.
Mout le va Ysengrin hastant,
Renart se va bien desfendant ;
Ainz qu'Isengrin part de l'asaut,
Le fiert Renart que pas ne faut ;
Tel cop lez l'oreille li donne,
Tote la teste li estonne
Si que a poi que il ne chi et ;
A cel assaut mal li en chiet.
Quant sa teste a veü seignier,
De sa main se prist a seignier ;
Dieu prie, qui ne faut ne ment,
Que il le gart d'afolement :
Par sa fame est, ce dit, trahiz.
Longuement fu si esbahiz
Que il ne sot ou il estoit,
Soit jors ou nuiz, quel tens fesoit,
Por le cop qu'il ot receü.
Renart l'ot bien aparceü,
Ne fait semblant que le seüst,
Ne que aperceü l'eüst,
Mes d'autre part torne sa chiere ;
Or se regart que il nel fiere,
Se il en puet loisir avoir,
Encor li fera bien savoir,
Que n'a talent de lui atrere.
En sus de lui le fera trere ;
Ne le laira pas aprouchier,
Au baston le vet esmochier.
Dant Ysengrin de loing l'es garde,
Renart li dist por qoi il tarde
Qu'a la bataille ne revient ;
Bien set que fere li covient.
Ysengrin se rest porpensez,
Bien set qu'il a esté grevez ;
Avis li est que trop demore,
Isnelement li corut seure,
Met pié avant, jete retrete,
Mes durement Renart se guete.
Ysengrin jete, pas n'areste,
De son baston vole la teste,
Met pié ariere, si s'en part.
Renart qui sot assez de fart
Li avoit dit : « Sire Ysengrin,
Diex, qui sor toz est vrai devin,
Set bien quel droit a moi avez ;
Baston vos faut, si nel veez,
Qar feson pes a mon seignor,
Ançois q'aions honte greignor. »
Dist Ysengrin : « Faites moi tondre,
S'asez n'en ai por vos confondre. »
Quant assez ramponé se furent,
Li dui baron el champ esturent ;
De rechief andui s'en revienent,
Lor escuz mout cointement tienent.
Ysengrin gete et fait son esme
Que jeter voille parme esme.
De lui prandre mout s'entremet,
Entre l'escu son baston met.
En mi le champ son escu laisse,
Et Renart son baston eslesse ;
Tel cop li donne ainz qu'il le tiengne,
Ja mes n'ert jor ne l'en soviengne.
Le braz senestre li a frait ;
Or a Ysengrin mauvés plait.
Andui ont lor escuz guerpiz,
Si s'aerdent par mi les pis ;
Longuement furent en estant,
En plusors sens se vont hastant,
Ne veïstes genz si combatre.
Li .I. ne pooit l'autre abatre,
Mes nus ne s'en doit merveillier,
Qu'Isengrin ne se pot aidier
Fors solement de son braz destre,
Que perdu avoit le senestre.
Li .I. torne, l'autre trestorne,
Li .I. ne l'autre ne sejorne,
Mout tornent ainz que nus en chie.
Ysengrin sueffre grant haschie ;
Les denz a .I. poi plus agües
Que Renart et plus esmolues ;
Contre Renart mout se herice,
Bien li descire sa pelice.
Renart li fait .I. tor d'Englois,
Ysengrin nel doutoit ançois.
Renart l'estraint, pas ne se faint,
Jambet li fet, de lui l'empaint ;
A la terre le giete envers,
Renart jut sus tot en travers ;
Les denz li brisa en la bouche,
En la chierre li crache et moche,
Es eulz li boute le baston
Et poile as ongles le grenon,
Traire li a fait male fin ;
Puis li a dit : « Dant Ysengrin,
Encui savron qui droit avra,
Et qui miex fere le savra.
De vostre fame m'escusez,
Certes mout estes aviliez
Quant issi por vostre moillier
Faites moi et vos traveillier. »
Ysengrin ot qu'il le laidenge,
Mout ert dolent s'il ne se venge ;
Ce poise li, n'en puet plus fere.
Renart li fet honte et contraire,
Renart li fait du tout son miex ;
De la poudre li jete es eulz.
Mes entre ses denz se demente
Et dit : « Fox est qui met s'entente
En fame n'en riens qu'ele die ;
Poi sont de fames sanz boidie,
Par fame est plus noise que pais,
Ja la moie ne crairai mais.
Fame fait haïr pere et mere,
Fame fait tuer son compere,
Par fame sont honi maint home,
De toz les max est fame some,
Fox est qui trop i met s'entente. »
Ysengrin einssi se demente,
Einssi se complaint seulement.
Renart le fiert menuement
Et sor les eulz et sor la face,
Le poil et le cuir en esrache ;
Bien voit qu'il est en male trape.
A cest mot le baston eschape
Que Renart tenoit en sa main ;
Cil qui n'ot pas le cuer trop vain
Se volt lever, mes ne pot estre,
Qu'il n'ot vertu fors du braz destre.
Renart li fet honte et anui
Soufrir l'estuet, ce poise lui ;
Bien le voudroit avoir conquis,
De la poudre li jete el vis.
Ysengrin tient por non sachant,
Andeus li va les eulz cerchant ;
Mes par sa grant mesaventure
Li avint tel male aventure :
Ses doiz en la bouche dedenz
Li chiet, et cille prant as denz,
La char li trenche jusque a l'os ;
Ses braz lace derier son dos,
De l'estraindre pas ne se faint.
En tele guise le destraint
Que voille ou non le fet descendre
Et desoz lui le fet estendre.
Ore est Renart en mal trepail,
S'il a peor ne me merveil.
Ysengrin des genouz le serre,
Renart ne voit ne ciel ne terre ;
Juré avoit faux serement,
Si li parra prochainement,
Con fausse loi il a menee,
Hui est venuz a sa jornee.
Merci quiert por les sains de Ronme,
Mes ne li vaut pas une ponme,
Que Ysengrin le fiert et maille,
Et dant Renart gront et baaille.
Ysengrin le fiert en la chiere,
Ne tient pas sa main vers lui chierre.
Renart n'a pouoir du desfendre,
Tout li covient sofrir et prandre
Icele angoisse et icel mal,
Traire li fait Ysengrin mal ;
Il vosist miex estre aillors
Que il soufrist si grant dolors.
Devenuz est plus froit que glace ;
Miex velt morir, ce dist, en place
Que por lui recreant se claint.
A cest mot a jeté .I. plaint,
Au cuer sentoit mout grant anui
Plus qu'il ne cui doit sentir hui,
Qar en lui n'avoit point d'esfors ;
Semblant fet d'onme qui soit mors.
Ysengrin a ses poins le sache,
Mout le descire et desache ;
Renart ne muet ne piez ne mains,
Bien fet semblant qu'il n'est pas sains.
Ysengrin l'a batu si fort
Que el champ le lesse por mort ;
Li baron sont de lui parti,
A tant la cort se departi.
Ainz Troïens n'orent tel joie,
Quant reçurent Elaine a Troie,
Con Brun li ors et Tiecelins,
Et Chantecler et Ysengrins,
Tybert li chaz et Rooniaux
Et li dains mes ire Platiaux ;
Fors de Renart nus nel veïst
De rire tenir se pouist.
Li parent Renart ont grant honte ;
Noble n'en velt oïr le conte,
Ainz conmande que l'en le pende.
Tybert li chaz les eulz li bende
Et Roonel les poins li lie ;
Bien ont Renart en lor baillie,
De pasmoisons est revenuz ;
Bien li en seroit avenuz,
Se de lor mains pouoit partir ;
Ja mes n'iroit honme trahir.
Toute la cort oïssiez bruire,
Mout se hastent de lui destruire.
Renart, por sa vie tenser,
Prie que l'en le lest aler,
Qar a regehir li covient
Les pechiez dont il li sovient.
Lors li firent venir Belin
Par la prïere son cosin,
Le tesson, mon seignor Grimbert ;
De grant duel a le cuer covert.
Renart se fist a lui confés,
Et cil l'en a chargié son fes
Selonc les pechiez qu'il a fes,
Dont il a envers Dieu mesfez.
Si con il confessoit Renart,
A tant es vos sire Bernart
Qui de Grant Mont fu repairiez.
Renart trove qui fu lïez ;
Mout se demente, forment plore,
Ysengrin maudit et deveure ;
Enquis li a et demandé
Que li rois en a conmandé :
« Biau sire, que tost soit penduz,
Par nului ne soit desfenduz. »
Quant li frere ot que il li dit,
Ne l'en pesa mie petit,
Qu'il ert de grant franchise plains,
Et voit que pas n'estoit vilains.
Renart l'a bien aparceü
Au grant duel qu'il en a eü,
Que mainne Grimbert li tessons
Et Espinars li heriçons,
Que dant Renart demandera,
En sa meson moine en fera.
La ou vit Noble belement,
Le salue cortoisement.
Noble s'est levez en estant,
Car ne set frere qu'il ai nt tant,
Dejoste lui l'a asegié.
Frere Bernart li a proié
Que por Dieu otroit, s'illi plest,
Que Renart sain et sauf li lest ;
Et Noble regarda le frere :
« Por Dieu, sire, le devez fere ;
Ne puet aler a Dieu le grant
Qui ne pardonne maItalent.
Jhesu Crist pardonna sa mort,
A lui devez prandre confort.
Itel conseil vos voil donner
Que vos lessiez Renart aler ;
Aiez merci du pecheor,
Se vers Dieu as aucune amor. »
Mout deprie l'empereor
Que Renart li doint par amor :
« Por ce, fait il, sui je venuz ;
Prïer vos voil, ne soit penduz,
Ançois le m'en lessiez mener.
Diex le vos puist guerredonner !
Donnez le moi a Dieu servir
Qui por nos se lessa morir,
Et por nos fu en croiz penez,
Por ce pardonner li devez ;
Si en feré moine cloistrier,
Preudons devendra, ce sachiez ;
Por Dieu, or le me faites rendre,
Qar se vos le fesïez pendre,
Ja certes n'i avrez anor.
Dieu a pitié du pecheor,
Mes soit confés, si se gart bien,
Qu'il sera saus, je n'en dout rien.
Or ne m'en refusez le don,
Donnez le moi par guerredon. »
Noble entent que bien a dit,
Nel vodroit avoir escondit
De riens que il li demandast
Ne que a fere conmandast.
Renart li otroie erroment
Sanz nul autre contendement.
Renart a jeté de prison,
Si l'en amene en sa maison ;
Poison li donnent por amordre,
Et bien l'endoctrinent en l'ordre ;
De dras a moine l'ont vestu,
En l'ordre l'ont bien receü.
Ainz .xv. jors fu il gariz ;
Sachiez n'en fu mie marriz,
Toz fu gariz et respassez,
Par mains mauvez pas est passez.
Bien retient ce qu'en li ensaigne,
Ne fet pas semblant qu'il se faigne ;
Les signes fait de moniage,
Mout le tiennent laiens a sage,
Chier est tenuz et mout amez.
Frere Renart ert apelez,
Et si fet mout le papelart,
Tant qu'il s'em puisse issir par art.
Mout est Renart de biau servise,
Volentiers va a sainte eglise ;
Sovent li membre des gelines
Dont il seult mengier les eschines.
Mout fet Renart granz oroisons
Et se tient en aflicions,
Mout se deduit honestement,
Bien li sient li vestement,
Si s'entremet de l'ordre aprandre ;
Il n'a en lui riens que reprendre.
Ore est Renart devenuz moines ;
Grant dolor suefre et granz paines
De jeüner et de veillier,
De chanter et de verseillier.
.I. jor fu la messe chantee,
Renart l'ot de cuer escoutee ;
Tot derreain ist du mostier,
En sa main tenoit .I. sautier.
Quatre chapons toz soranez
Lor avoit .I. borjois donnez,
Qui avoit non Tybers li riches ;
Vers euls n'estoit avers ne chiches.
Renart les a aparceüz ;
Or sera il bien deceüz,
Se il n'en fet ses grenons bruire ;
Lieement se cuide deduire :
« Par Dieu, fet il, ne m'apartiennent
Cil qui mengier de char ne daingnent.
N'ai pas fait veu de mengier char.
Mout le tendroie a grant eschar
Qui tel veu fere me feroit.
Certes durement mesferoit ;
De char ne me puis je tenir ..
Se je em puis en lieu venir,
A ceus mosterré que feré ;
A ma geule les mengeré. »
Le jor trespasse, la nuit vint ;
Renart qui des chapons sovint,
Ne les pot metre en oubliance.
Ce jor trespasse obedïence,
Vint au chapons, si les desjoche,
.I. en menjue, au cuer li touche ;
Les autres .III. a mis en terre,
L'endemain les vendra requerre ;
Si les a coverz du terrier,
Ariere s'est alez couchier.
Nus ne set rien de son aguet
Ne du barat que il a fet.
Bien li chaï de l'aventure,
Mout se retret a sa nature ;
L'endemain aprés les matines
Renart qui tant ainme gelines
S'est des autres desgeünez,
Puis est en cloistre retornez.
Le tierz menja que nus nel sot,
Au quart mengier illec pas sot
.I. frere qui bien aparçut
Que Renart li rous les deçut.
Et au covent le va contant
Et Renart en ot honte grant.
Renart leur en voloit droit fere,
Mes dant Bernart n'en ot que fere,
Qu'il avoit mengié .I. corbel
Qu'il troverent en lor prael.
Tant larrecins lor ot il faiz
Que bien sorent qu'il ert mesfaiz ;
A Renart ont tolu les dras.
Quant il s'em parti, toz fu cras ;
Ne demandoit nule autre riens
Ne mes issuz fust de laiens.
Mout durement liez s'en fesoit,
Que l'ordre pas ne li plais oit ;
Tornez s'en est par .I. chemin,
Encor nuira a Ysengrin.
Li moine l'ont mis a la voie,
Toz seus s'en va, nus nel convoie.
Mout menace ses anemis,
Ceus par qui fu en paine mis ;
Sa teste jure coronnee
Que ja s'ire n'ert pardonnee
A Ysengrin ne a Tybert
Par cui il a tant max soufert.
Roonel ert en une haie,
De loing le voit, forment s'esmoie,
Si s'escrie : « Vez le rendu
Que devion avoir pendu ;
Deables l'ont ore hors mis,
Li moine nel volent sofrir. »
Il n'a talent de ramponer,
Ainz s'en prist tantost a aler,
Si va tot droit en sa tesniere
Ou a trové sa fame chiere ;
Et quant le voit, grant joie en a,
Ses .I. braz au colli jeta,
Qui mout avoit grant duel eü
Que Ysengrin l'avoit vaincu.
Si filz en ont joie mout grant
Quant lor pere voient devant ;
Puis que il est sains repairiez
Nus ne les pouoit coroucier ;
Mout fu bien acesmez li estres.
Renart qui fu res conme prestres,
Ot mout grant talent de mengier ;
L'eve conmanda a huchier,
Et on li a tost aportee ;
Si fil ont la table posee,
Renart menga mout volentiers,
A grant plenté ot de daintiez ;
Assez menja et fu aaise.
Encore metra en malaise
Mon seignor Ysengrin le leu,
Se il en puet venir en leu.
Or se gart bien dant Ysengrin
Et Rooniaux et Tiecelin,
Bruiant li tors, Tybert le chat ;
Se Renart sot onques barat,
Illor fera, que que il tarde,
Tel saut dont ne se prandront garde.
Mainz hons puet tel chose taisir
Qui autrui vendrait a plaisir
S'ele ert conneue et descoverte ;
Por c'est cil fox qui donne a perte
Bele aventure quant il l'ot ;
Estrere en doit aucun biau mot
Dont il puisse ceus resbaudir
Qui son conte voudront oïr.
Jel di par ce une aventure
Ou je ai mis toute ma cure ;
Je l'aï dire a.I. viellart
Qui sages ert et de grant art.
Li contes ert traiz du gorpil ;
Ne l'aiez pas par ce par vil,
Qar toute en est l'estoire voire
Si con l'en le nos fait acroire.
Verité fu que Chanteclers
Et Ysengrin et Brichemers
Et dant Renart, si con moi semble,
Firent .I. grant essart ensemble.
Brichemer a cornes agües
En a les çouches esmeües,
Chantecler grata les racines
Et Ysengrin as fors eschines
Et as espaules qu'il ot fors,
En a gité les çouges fors.
Renart qui tot le mont deçoit,
Qui de mal fere ne recroit,
Esta de lonc, si les semant :
« Or tost, seignors, fetes grant mont !
Je garderé que nus ne viengne
Qui baston ne espee tiengne
Dont il nos puisse fere mal. »
Lors regarde a mont et a val ;
Bien set son cul ariere traire,
Car il n'ot cure d'ovre faire.
Quant il orent par lor pechié
Le bois derout et despechié,
Renart parla tout premerains,
Qui n'estoit pas fox ne vilains :
« Seignors, ci a grant champ de terre ;
Or avon mestier de bien fere,
Or devon prandre tel porpens,
Chascun de nos selonc son sens,
Que nos tel chose i semissons
Dont nos raparissanz fussons.
Qu'en dites vos, dant Brichemer
Et vos, biau sire Chantecler,
Dites, que vos en est avis ? »
Chantecler en jeta .I. ris,
i respondi assez briément :
« Sire Renart, mon escïent,
Mout drue chanvre i crestroit,
Qui chaneuvis i semeroit ;
i grains en est bon a mengier,
Mainte foiz m'a eü mestier,
t de la tille a on argent. »
Brichemer dist par mautalent
Que ja chanvre n'i ert semee :
« La terre est de novel sartee,
Bien i puet on orge semer,
Se vos le volez creanter,
Et je l'otroi de moie part. »
Ysengrin l'en fist .I. regart
Si li a dit irieement :
« Dant Brichemer, a va talent,
Ce sachiez vos, n'ira il mie.
Mal dahez ait qui si l'otrie,
Q'ains cele foiz ne menjai d'orge
Que n'eüsse mal en la gorge.
Mes se Renart de ça l'otroie,
Semon froment en cele raie ;
Ce est li miex, quar tote riens
Vit de froment, ce set l'en bien. »
Renart respont : « Biau doz compere,
Bien ait l'ame de vostre pere !
Ja n'en serez par moi desdiz,
Ce est li miex, jel vos plevis.
Or pensons tuit de tost semer ;
J'ai oï les grues chanter,
Qui nos tesmoingnent par raison
Que de semer avon saison. »
Qui dont veïst genz esploitier,
L'un semer et l'autre herrcier,
L'autre ces çouches aüner,
Et les ramilles fors porter,
Et puis aprés bien rasteler,
De bones genz li puet membrer ;
Tost fu la chose a droit point mise
Qui de tel gent fu entreprise.
Quant fu touz semez cil essars
Et bien enclos de toutes pars,
Renart, qui mout estoit soutis,
Sor .I. estoc s'estoit assis,
Dont apele ses compaingnons
Et si fu tele sa raisons :
« Seignors, ceste gaaingnerie
Ne sera ja par nos partie ;
Tuit ensemble la cueillirons
Et ensemble la mengerons
En yver, quant il gelera,
Quant viande ne trovera,
A champ n'a bois, ois el ne beste. »
Ysengrin a juré sa teste
Que ja par lui n'ert destorné ;
Li autre l'ont acreanté.
Dant Brichemer grant aleüre
S'en repaira a sa pasture ;
Et Ysengrin s'en est tornez,
En la forest s'en est entrez
Nuit et jor por querre viande,
Qar autre deduit ne demande ;
Et Chantecler revint volant
A ses gelines maintenant,
Qui mout l'avoient atendu
Ne l'avoient pieça veü.
D'autre part vet Renart sa voie
Par les essars vet prendre proie.
i departent li compaingnon
Sanz mautalent et sanz tençon.
Quant vint en juing que il fet chaut,
Que cil blé sont creü en haut
Et espïé et tout grenu,
Et Ysengrin, c'ot poil chanu,
S'en vint traiant a .I. mesnil ;
Bestes vit pestre en .I. cortil,
Tressaut la haie, s'en prant une,
Mes il li a fet tel rancune
Et si la va esperonnant,
La pel du dos li va suant,
Car il ne volt lessier sa proie.
Tant a alé que toute voie
Parvint la nuit a son recet ;
Quant il fu en mi la forest,
La a sa proie deschargie,
Isnelement l'a despecie
Qu'il n'i les sa ne pel ne os ;
Tant en menja qu'il fu si gros
Qu'a paines puet .I. pas passer ;
Lors se conmence a porpenser
Qu'il ne porroit du pas issir,
Se besoing avoit du foïr.
Tout souavet ist du bocel,
Par une sente d'un vaucel,
S'en vint tot droit a cel essart
Ou il avoit la quarte part ;
Porpensa soi qu'en cel froment
Prendra il son herbergement
Tant que la chalor soit chaüe,
Et sa viande descreüe
Dont il avoit si plain le ventre ;
Ala avant, el froment entre,
Si se couche enz el plus dru,
Desfoulé l'a et abatu ;
Lors conmença fort a uller.
A tant estes vos Brichemer,
Mout se merveille que c'estoit,
Cele part est venus tot droit,
Ala avant, si l'aresna :
« Par le cuer bieu, que voi je la ?
Sire Ysengrin, par qui congié
Avez cest blé si despecié ?
Est ce dont chose abandonnee ? »
Li leus a la teste levee,
Si respondi en soupirant :
« Biau compere, venez avant
Et si veez ma maladie ;
Je sui tot plains d'ytropisie.
Se m'orine aviez veüe
Et m'enfermeté conneüe,
Vos savez tant de la fisique,
Bien m'en garrez d'estre itropique. »
Brichemer respont maintenant :
« Ja Damediex mon cors n'ament,
Se je soi onques riens d'orine,
Ne ne sai riens de medecine,
Ne de plaie, ne de poison
Dont donne a autrui garison,
Ja par moi garison n'avrez.
Mes s'un poi ere desjunez
Plus en seroie .I. poi plus liez. »
Ysengrin dist : « Alez, pessiez
De cel froment enz el plus dru ;
.la ne sera par moi seü
Que ja i aies atouchié,
De moi avez vos bon congié. »
Lors en menja tant Brichemers
Que il fu gros et touz enflez,
Puis vint gesir lez Ysengrin
Qui n'avoit pas ventre frarin.
Le jor avint par aventure
Que Chantecler queroit pasture ;
Cele part vint tot droit volant,
Ysengrin a veü gisant
Et Brichemer dejoste lui.
Mout par li vient a grant anui,
Mout li pesa de son domage,
Qar il n'avoit plus d'eritage
Qu'en icel essart seulement,
Si lor a dit par mautalent :
« Seignors, ce n'est mie par moi,
Ne par Renart, si con je croi,
Que vos avez fet cest outrage.
Onques mes jor de mon aage
Ne vi fere tel desreson ;
Erré avez conme larron.
Vers moi de loial compaingnie
Vos en avez voz foi mentie ;
Se je les cox tant ne dotasse,
De traïson vos apelasse ;
Certes bien l'avez deservi
Selonc l'ovre que je voi ci. »
Ysengrin l'ot, si s'aïra,
De mautalent se corouça,
Quant il s'ot tenir par parjure.
Entre ses denz forment en jure,
S'il puet as mains le coc tenir,
Qu'il li fera les dens sentir.
Ne mostre pas son mautalent,
Ainz respondi seneement :
« Chantecler, fet il, par saint Jorge,
Je ne voil pas que nul s'amorge
A moi rester de felonnie ;
Se vos avez dit vo gorgie,
Miex vos venist, par saint Osmer,
Qu'encore fust a porpenser.
Bien le cuit encore merir,
Se je en puis en leu venir ;
Mes or n'avez vos de moi garde,
Mau feu et male flambe m'arde,
S'onques vers vos ne vers Renart
Quis tricherie ne barat,
Desloiauté ne traïson.
Mes por itant que compaignon
A von esté de cest essart,
Or en prenez vo droite part
Endementiers que il vos loist ;
Ne cuidiez pas que il m'en poist. »
Lors descendi li coc a pié,
Qui du froment a tant mengié ;
Ainz ne se pot d'ilec partir,
Lez Ysengrin s'ala gesir.
A tant es vos Renart batant
Par mi la sente d'un pendant ;
Ses compaingnons cuidoit noncier
Quant lor blé feroit a soier.
Quant il le vit si defolé
Et abatu et estrepé,
D'autre part veoit ceus gesir
L'un delez l'autre fer dormir,
Iriez en fu, maz et dolenz ;
En bas a dit entre ses denz :
« Se vif eschaper m'en cuidasse
Et que du mien plus n'i lessasse
Que de mes cuisses les breons,
Je oceïsse ces gloutons
Qui vers moi se sont parjuré. »
Ysengrin a le chief levé
Si a Renart aparceü :
« Willecome, bien viegnes tu,
Renart, quar vos venez seoir.
Mout vos desirroie a veoir. »
Renart ne pot .I. mot soner,
De mautalent prist a trembler
Et dist : « Je ne vos salu pas,
Sire Ysengrin, par saint Thomas,
Ne ces autres, qui ici sont,
Qui donmage et honte me font ;
Menti m'avez de covenance
Et trespassé vostre fiance,
Filz au putain, desloiaus cox.
— Renart, ce n'est mie de vos,
Dist Ysengrin, que je cous soie ;
.I. serement vos en feroie
Q'ains a Hersent, ma doce amie,
N'eüstes part ne compaingnie.
Si vos en estes vos vantez,
Mes par mon chief vos i mentez
Qu'en ceste terre, Dieu merci,
N'a plus loial dame de li ;
Ele en a bien le tesmoingnage.
Mes se je vos ai fet donmage,
Si en querez vostre droiture
Isnelernent grant aleüre.
Je ne sui pas en va dangier,
Ne ne vos ai mie tant chier
ue vos en port droit ne amende,
e nul escondit vos en rende,
Foi que doi Noble le lion ;
Ne Malpertuis ne fort meson
Vers moi ne vos garantiroit,
Ne por la pes ne remaindroit
Que li rois m'a fet fiancier ;
e ne li cuidasse anoier,
Du pliçon n'en portissiez mie.
Mar m'apelastes foimentie,
Filz au putain, rous venimeus ;
Mes anemis estes mortieus,
Onques n'aiez vers moi fiance.
Foi que je doi Hersent la franche,
Je vos feré .I. saut saillir
Ainz que voiez aoust venir..I.
Renart voit Ysengrin irié
Et de mal fere encoragié,
Si respondi assez par sen :
« A Letare J erusalem,
Je vos envi, sire compere,
Droit a la cort a l'emperere,
Vos et voz autres compaingnons ;
La nos departira raisons..I.
Ysengrin dist : « Mal dahez ait
Cil qui cest enviail vos lait ;
Par droit fere et par prandre droit
Voil je bien que chascun i soit..I.
Einsi l'ont tuit acreanté.
Es vos Renart d'iluec torné
Ainz puis n'ot gueres de se jar,
Ainz ne fina ne nuit ne jar,
Tant qu'il vint a la cort le roi.
La trova il, si con je croi,
Ysengrin et sa compaingnie
Qui la defors s'estoit logie ;
Onques .I. sol n'en salua.
Par .I. guichet laiens entra,
Le roi salue hautement,
Si conme cil qui sagement
Savoit bien dire sa raison :
« Sire rois, grant beneïçon
Vos doint li filz sainte Marie
Et toute vostre compaingnie..I.
Li rois ne tint mie perece,
Contre Renart mout tost se drece,
Si l'a dejoste lui assis,
Car il estoit mout ses amis.
Li rois une besche tenoit,
Qui d'autre mestier ne servoit
Que de cons fere seulement ;
Mais nes fesoit ne bel ne gent,
Qar quant la plaie avoir fendue
De la besche grant et molue,
Si remanoit hideuse et grant ;
Ne ja ne reclosist nul tens
Que demie aune a grant mesure
Ne pareust bien la fendeüre.
Renart mout s'en esmerveilla,
Le roi Nobles en apela,
Demanda de cele overture
Qui si estoit laide et oscure,
Par qoi l'avoit fete si grant ;
Qar onques mes en son vivant
N'avoit veü plaie sanz fonz,
Ne ne resembloit mie conz.
« Renart, ce respondi li rois,
N'estes pas sages ne cortois,
Qui blasmez ce que tot li mons
Sert et requiert a genoillons ;
Ce est .I. con que j'ai ci fait.
— Sainte Marie, sont si lait
Tuit li autre conme cist est ?
— Oïl, se Diex santé me prest,
Que tuit sont en .I. coing feru
Et de ceste besche feru. »
Renart respont en sorriant :
« Sire, je m'en teré a tant
Que nus hons ne doit cons blasmer ;
Mes mout i porroit amender,
Sire, se vos m'en creüssiez.
— Conment, Renart ? — Vos preïssiez
.I. col de cerf fort et tenant
Qui escorchiez fust maintenant,
Sel meïssiez tout a travers
A poiz et a gluz bien aers,
Que la plaie fust departie
Et de cest cuir estroit lacie,
Ne fussent mie si hedeus
Li dui pertuis con li .I. seul ;
Cil de deseure fust li cons
Et cil desouz, li plus reons,
Fust eus par itele maniere
Que li eus doit aler derriere. »
Li rois se tut, si l'esgarda ;
Enz en son cuer se porpensa
Que se li cons aloit desus
Par qoi desoz refust li eus
Si con Renart li ensaignoit,
La chose mout amenderait.
« Renart, dist il, tu me diz voir ;
Mout par es plains de grant savoir,
Qanque tu diz est veritez.
Mes je ne sai ou fust trovez
Le col de cerf qui la fust mis,
Ainz n'en vi nul en cest païs. »
Renart l'entent, mout en fu liez :
« De folie vos esmaiez ;
A cele porte la defors
En vi ge .I. et grant et gros ;
Pie ça qu'il fust çaiens entrez,
Se li pastis fust desfremez. »
Li rois mout tres tost se dreça
Et vers la porte en ala,
Si l'a ouverte maintenant.
Brichemer, qui son plet atant,
Voit que delivre estoit l'entree ;
Laiens se fiert teste levee,
Ainz compaingnon n'i atendi.
Li rois les trives li rendi ;
Par les cornes as mains le prent,
Une grant maçue destent,
Si l'en donna par mi la teste.
Renart li rous en ot grant feste,
Quant il le vit agenoillier :
« Tuez, dist il, cest pautonnier,
Qui onques jor de son aage
Ne vesqui sanz autrui donmage ;
Pieça qu'il deüst estre ocis,
Se droit alast par cest païs. »
Li rois tint .I. coutel a pointe,
Du col a la teste desjointe,
Se tailla fors du chaanon,
A travers l'a mis sor le con ;
Bien l'atacha a fort ciment.
Bien est mestier que tot jors tent
Si durement que par .I. pou
Ne reviengnent a .I. li trou.
« Renart, fait li rois, biax amis,
Fait ai ce que tu m'as apris ;
Or sai de voir a mon vivant
Ne fis chose qui vausist tant. »
Quant Renart voit que au roi plest,
Sachiez que mout joiant en est
De ce que li rois s'acordoit
A ce que il li ensaignoit.
« Sire, bien avez esploitié
Quant vos avez estrait lacié
Le cuir a la forte corroie.
Or n'est mie si grant la raie
Ne si hideuse a esgarder ;
Por ce pouez vos bien prouver
Que ovré avez sagement.
Fet avez le conmencement
Du con, mes mout i a a fere
Encore, ençois que ce con pere ;
La fosse i est grant et parfonde,
N'a si hideuse en tot le monde.
Qui orendroit desoz verrait
Et dedenz aboesteroit,
N'i a chose qui destornast
Que de si au fans n'esgardast,
Se il le fans peüst veïr.
Mes ce ne porroit avenir,
Sire, ce n'est marliere viez,
Ne grant fosse, ne parfont biez,
Ainz est abisme vraiement
Qar nule chose fons n'i prant.
Je ne sai que je vous en die ;
C'est li gaufre de Saternie
Qui tout englot et tot deçoit.
Mes or sachiez, qui pranderoit
Une creste de coc vermeille,
Si l'atachast en cele reille
Que vos avez illeques mise,
Qui le cul et le con devise,
.I. pei estouperoit l'entree,
Dont ne seroit pas si baee
Cele fosse qui tot jors ovre ;
Por ce que nule riens ne covre,
N'i osera nus aprouchier,
Qar il cuideraient noier. »
Li rois Nobles entent et voit
Que Renart bien le conseilloit ;
Merveilla soi mout durement
En qu.I.maniere ne con ment
Renart se puet de ce membrer,
Qar tot jors poïst il penser
Que il de ce s'aparceüst,
Se li conseus Renart ne fust.
« Renart, fet il, mout par es sages ;
Je sai de voir que mes ovrages
Amenderoit, se c'ert tenu
Que tu m'as ci amenteü ;
Mes je ne sai ou je prandroie
La creste que point n'en aroie,
Ne je ne la savroie ou querre ;
Ainz ne vi coc en ceste terre. »
Renart parla qui fu senez :
« Sire, se croire me volez,
De ce bon conseil vos donrai :
Hui main, quant je ceanz entrai,
Vi Chanteeler la fors logier
Desus la branche d'un ponmier ;
Durement coloioit ceanz.
Sire, je sai de voir et penz
Que volentiers i enterroit,
Qui la porte li ouverroit.
— Renart, va li donques ovrir
Et se il veult ceanz venir,
Garde que ne soit destorné
Qu'il n'i entre a sa volenté. »
Maintenant saut Renart en piez,
Qui mout en fu joianz et liez,
Qu'adonc sot il bien sanz faillance
Qu'avroit de Chanteeler venjance.
Le postiz va desverroillier
Et Chanteeler qui doit plaidier ;
Voit que la porte estoit overte,
Ne s'aparçut riens de sa perte ;
Laienz se fiert tot abandon,
N'atendi per ne compaingnon.
Renart a le postis reelos,
Dont primes s'aparçut li cos
Que traïz ert, quant Brichemer
Vit a la terre peester ;
Autretel entendi de lui.
Bien set de voir que sanz anui
Ne partira de cort huimais,
Qar il n'avoit trives ne pais
De Renart, qu'a illeques veu
Qui tout cest plet li a meü.
De morir a mout grant peür ;
Ne Renart n'ert mie asseür,
Qui se doute de l'eschaper.
Vol entiers li alast donner
.I. coup ou .II. de livroison,
Par mi la teste, d'un baston,
Car mout doute chose volant.
Li rois s'est dreciez en estant,
Chanteeler par la teste prent :
« Vassax, dist il, sanz jugement
Ferai de vos ma volenté,
Quant je vos ai si pres trové ;
S'il vos en poise, ne m'en chaille. »
Renart .I. rasooir li baille
Dont il a la creste coupee,
Qui grant estoit et crestelee ;
En mi le con assise l'a,
Si con Renart li devisa.
Et quant il l'ot illec assise
Par grant sen et par grant devise,
Si fu la creste grant et lee
Qu'ele estoupa toute l'entree.
VOS, qui en con veü avez
Et de con vos entremetez,
Savez bien que ce senefie :
Les dames l'apelent landie,
Por ce qu'ele est en mi le con ;
Encor adonc n'avoir nul non,
Mes puis li ont les dames mis
Qui le non nos en ont apris.
Mout fu li rois Nobles haitiez,
Quant le con fu apareilliez
De la creste et du chaanon ;
Adont primes sembla ce con.
« Renart, dist il, en tot le monde,
Qui cercheroit a la reonde,
Ne troveroit honme si sage
Conme tu es de ton aage ;
Mout me merveil dont si grant sens
T'est venu ne si grant porpens
Conme je t'oi ci deviser.
— Sire, de ce lessiez ester
Qu'asez avez de ce plaidié ;
.I. con avez ci conmencié,
Mes il n'est mie encore fez.
— Conment, Renart, n'est il dont fez ?
— Nenil d'assez. — Di moi por qoi.
— V olen tiers, sire, par ma foi ;
Barbe li faut : se barbe eüst,
Mout biax et miex seant en fust.
— Or me di donques que vau droit
La barbe, qui la li metroit,
— Sire, ele couverroit le con
C'on voit emi tout abandon
Et cele creste et cel couine.
Sire, conment que il aviengne,
Se mes conseuz en est creüz,
La barbe ert mise par desus.
Vilain qui ne s'i connoistront,
Por sa barbe bien cuideront
Que ce soit d'un haut puis l'entree
Qui d'un buisson soit estoupee ;
Qar mainte foiz a on veü,
Quant en .I. puis est on cheü,
Li païsant entor le haient
Que les bestes dedenz ne chaient ;
Autel cuideront cil trover,
Ja n'i oseront habiter.
Cortoise gent qui ce savront
Ja por la barbe nellairont,
Ainz l'avront il assez plus chier
Clerc et borjois et chevalier.
— Renart, je voi bien et entent
Que me conseillés loiaument ;
Or sachiez bien de verité
Que ainz m'avra du cors costé
La barbe qu'ele n'i soit mise,
En quel terre qu'ele soit prise.
— Se la barbe volez avoir,
Ja ne vos en covient movoir
De ci dedenz vostre meson.
Se croire volez ma reson,
Foi que je doi Hersent m'amie,
C'ert fet ainz ore de complie,
Qar ceanz est sire Ysengrin ;
Je le vi seoir hui matin
La defors devant cele porte ;
Une grantdisme hure aporte,
Bone sera a tel mestier.
— Diex, dist li rois, quel conseillier !
En tot le mont ne sai son per ;
Va li la porte desfremer.
— Volentiers, sire », dist Renart,
Qui n'ert mie lenz ne coart ;
Lors li desserre le pastis.
Ysengrin n'est pas endormis,
Saut sus, ne fet pas chierre morte.
Quant vit overte fu la porte,
Laienz se fiert tout a eslais,
Devant le roi vient el palais.
Quant sanz creste vit Chantecler
Et sanz chaanon Brichemer,
Peor ot grant, n'en doutez mie,
Par tot l'or qui est en Pavie
Ne s'i vosist estre enbatuz ;
Miex amast estre entre les Turs
Q'avec Renart son anemi.
« Renart, fait il, tu m'as traï
Et toz ces autres que ci voi.
Se ne doutasse autre de toi,
Foi que je doi dame Hersent,
Il alast ja tout autrement ;
Ta traïson ferai paroir,
Ce vos leré je bien savoir.
— Par ma teste, dant Ysengrin,
Vos parlerez d'autre Martin.
Ançois que vos nos eschapez,
Cele hure que vos portez
Nos lairez vos, ce cuit, en gages.
— Renart, j'avroie grant donmage,
Se ja la hure i les soie,
Mes a Hersent ne parleroie ;
Bien cuideroit, je vos plevis,
Q'a larrecin fusse repris.
— Sire Ysengrin, de vostre honte,
Par le cuer bieu, a moi que monte ?
Se vos estïez escorchiez
Des oreilles desi as piez,
Ne seroit mie assez venjance ;
Tant m'avez fet duel et pesance.
Ne sai beste fors que Brun l'ors
Que je tant hee conme vos,
Mes vos hé je de fine mort.
— Avoi, Renart, vos avez tort.
Ai ge dont riens vers vos mespris ?
Je cuidoie estre vostre amis.
— Mes amis ! Diex ! et vos conment ?
Par vos perdi ge mon froment
Ou j'avoie la quarte jarbe ;
Mes par iceste moie barbe,
J'en aroi encore hui tot droit
Ou mal vos sache, ou bien vos poit.
— Par saint Romacle ou ainz ne fui,
Renart, se j'ai par vos anui
Et je vos puis tenir ça fors,
Je prenderé de vostre cors
Tel venjance qui grevera
Celui qui miez vos amera.
— Mout par estes outrecuidiez,
Ysengrin, qui me menaciez
Devant le roi enz en sa cort ;
Je cuit q'autre bien vos acort.
— Non, dist li rois, par saint Sanson,
Ainz qu'il parte de ma meson
Laira il mout de son jenglois ;
Ce n'est pas la premiere fois
Qu'il s'est vantez et aatis
De fere honte a mes amis. »
A cest mot saut li rois en piez,
Vers Ysengrin vint touz iriez,
Si le sacha par les oreilles
Que il les fist toutes vremeilles ;
Empaint et sache, tire et boute,
La color li fuit tantost toute ;
Puis le prent par le tribunel,
La hure atout tote la pel
Li a de la teste sevree,
Et entor le con si plantee
Q'ainz puis ne la pot nus oster
Por engin qu'en peüst trover.
Ne gluz, ne chauz, ne poilecon
N'i valent mie .III. bouton ;
Melleüre n'autre pelains
Que metre i volent ces putains
Ne lor vaut riens, quar tot jors croist
Plus dru aprés qu'avant n'estoit,
Seignors, ainssi fu atorné
Le con, con vos dire m'oez,
Par le conseil Renart le sage.
Bien se venja du grant donmage
Que li firent si moitoier ;
Mout lor en fist grant encombrier
A tout . III. , premier Bricherner
Et Ysengrin et Chantecler,
Renart au restorer le con.
Brichemer mist le chaaingnon
Et la landie i mist li cos ;
La barbe qui croist par defors,
Qui i fu mise au derreains,
l mist Ysengrin li pharains
Qui touz en fu desaornez ;
Ja ne sera mes henorez.
Li rois es garde son ovrage,
Qui mout plesoit en son corage ;
Onques nule chose n'i mist
Que par raison n'i covenist.
Sanz plus metre, ne riens oster,
Ici puis ge bien oposer
Et lessier le conte du con.
Nus n'en doit dire se bien non,
Qu'el monde n'a si douce rien
Con est li cons, ce set l'en bien.
Ici parfine la raison
Conme Renart parfist le con.
Uns prestres de la Croiz en Brie,
Qui Diex puist doner bone vie
Et ce que plus li atalente,
A mis son penser et s'entente
A fere une novele branche
De Renart qui tant set de guenche.
Uns bons conterres, c'est la vraie,
L'estoire nos tesmoingne a vraie
— Car i l'aï conter el conte —
Qui touz les conte ors sormonte
Qui soient de ci jusque en Puille,
Mes que chascun oïr le vaille.
Et por ce la doit on miex croire
Qu'il tesmoingne l'estoire a voire.
Il avint ancïennement,
Se l'escripture ne nos ment
Qui aferme le conte a voir,
C'un vilain qui mout ot d'avoir,
Tenans, esparnables et chiches
Plus que Costant des Noes riches
C'on tenoit a riche et a plain,
En son novel essart bien main
Pres d'un grant bois ses bues lia
Par le grant gaaing qu'il i a.
Mes vis li est que il soit tart
Venuz a tant en son essart,
Si n'ert encor gueres de jar.
Mes repos, aise ne sejor
Ne deduit a vilain ne plest.
N'a cure qu'en son lit arest ;
Puis qu'il voit le jor aparoir,
Ne puet vilain nule aise avoir,
Ainz velt aler s'ovraingne fere,
Qar mout par puet vilain mal trere.
Cil vilains dont je vos conmanz
A conter merveilleus romanz
.VIII. bues en sa charrue avoit,
En la contree on ne savoit
Meillors bues qu'estoient li suen,
Mes sor touz en i ot .I. buen
Qui estoit apelez Rougieus.
Mes tant l'avoit par les fors lieus
A son fiens trere demené,
Et toutes les saisons pené,
Que lentement aloit le pas,
Por ce que megres ert et las
De granz travax, et auques megres.
Li vilains qui fu fel et aigres,
Por ce que trop le sent a lent
Le point et dit par mautalent :
« Rougieus, trop estes alenti.
Par vos ai sovent desmenti
Mes voisins qui vos despisoient
Et par ce que il me disaient
Que je n'aroie pas de vos,
Tant fusse d'argent soufroitous,
.XXII. sols de dant Durant.
Et je dis oie vraiement
Par verité, que je n'en mente,
Que je n'en prandroie pas .XXX.,
N n voir .xxxv. au rnarchié.
Or avez plus le col charchié
Des lïens que n'a nus des .VII.,
Si n'avez encor gueres tret ;
Trop matin estes ja lassez.
Ainz que cist jors soit trespassez,
Vos puissent mal leus devorer,
Qar trop me fetes demorer
A arer .I. seillon de terre.
En lieu de vos me covient querre
.I. buef a la foire de mai.
Se Diex me desfende d'anoi,
Je vodroie que ors ou lous
Vos eussent os té a rebors
Cel peliçon sanz demorance,
Que poi pris mes vostre puissance.
Trop portez or basse la chierre.
Max leus hui cest jor vos requiere ! »
Ce c'ot dit li vilains engrés
Brun li ors qui d'ilec fu pres
Ot tout oï et escouté.
En .I. buisson avoit bouté
Son col et ses pates devant.
N'avoit mie peor de vant,
Que nul chien ne le peüst prandre.
Par miex escouter et entendre
S'estoit il el buisson repost.
Ne vosist par .xxv. sols
Que le vilain n'eüst aï.
De la pramesse s'esjoï,
A soi a dit tout en recoi :
« Bien m'est avenu ceste foi.
Or avré je, Diex merci, proie
Sanz nule faille a ceste voie.
N'irai ore pas delaiant.
J'ai aventure por noient.
Or sai ge bien ou chargerai
La proie que j'en porterai.
.I. buef avré seul a ma part,
Rogieus qui fu seignor Lietart.
Or li guerredonneré bien,
Que sovent m'a fet a son chien
Sievre et chacier outre mon pois,
Mordre ma pel .II. foiz ou .III. ;
Encui li voudré je chier vendre.
De la char qui est crasse et tendre,
Qui a esté mout bien gardee
Et d'avaine rasazïee,
Feré en cui mes guernons bruire
Qui que doie grever ne nuire.
Or puet bien li vilain savoir
Que je voudré mon buef avoir,
Qar je tieng prames se a chatel.
N'en feré mes autre jornel,
Que miex aim la char qu'il ne pense.
Et s'il i velt metre desfense
Et arest, savoir puet sanz faille
Senpres avra dure bataille.
Ja mes n'avra envers moi pes
Ne trives li vilain pugnés,
Ainz le guerroierai tout tens,
S'aconsievre le puis as chans
Ou el bois par son mal eür
Ou ge seré plus asseür.
Qar ire avré envers lui grant,
Se Rougielle buef me desfent. »
Einssi dist Bruns.I. ors por voir
Et aferrne par son savoir.
Le vilain mout forment menace
Que se il le trove en la place,
« Tel coup li donré de ma pate
Que j'ai fort et charnue et plate
En col ou en pis ou en face
Que je l'abatrai en la place.
Mes c'est folie que je di,
Qar je sai bien trestout de fi
Que ja n'i metra nul arest
Que Rougiel mon buef ne me laist
Si con il le m'a covenant.
Je l'ai oï loer sovent
Et afermer par veritable ;
Bien feré la parole estable :
Nule riens tolir nel me puet,
Grant chose a en fere l'estuet.
Ou vaille ou non, je l'averé,
Ja espoir gré ne l'en savré. »
Einssi parole a lui tot seuls
Brun li ors qui ert angoisseus.
De fain estoit toz amortez,
Mes auques est reconfortez
Por ce qu'il ert en esperance
De Rougiel avoir sans dotance.
Lors sailli du buisson li ors,
Mout fierement aqueurt son cors,
Si a jeté .I. brait de joie.
N'a pas peor que l'en le voie,
Qu'il n'avoit pres de nule part
Nului fors seulement Lietart
Et .I. garçon qui a lui fu
Qui les bues chaçoit de vertu.
Il estoit de si povre afere
Nel prisait pas une cenele,
Aloué l'avoit la saison.
A tant du garçon nos taison,
Si vos dirons de Brun li ors
Qui vers le vilain vint le cors.
Il sot bien sa proie espïer,
Ja voudra Rouguel deslïer.
Qant il fu pres de la charie,
A haute voiz Lietart escrie :
« Et Diex te saut, Lietart, amis,
Ta pramesse si m'a or mis
En grant esperance de bien.
Je tieng Rougiel ton buef a mien
Et bien le doi a mien tenir,
Que a toi m'en as fet venir
Que la pramesse m'en feïs,
Qant tu par mautalent deïs
Que max leus le peüst mengier ;
Ne puez ta parole changier.
Tu es trop tart au repentir,
Je li feré mes gieus sentir.
Deslïez le moi sanz dangier,
Il n'est or pas tens de songier.
Deslïez le moi sanz demeure,
Il n'est or pas ne tens ne heure
Que preudons face chierre morne ;
Ainz doit si tost con il ajorne,
Si con tu seus, conmencier ovre,
Se par richesce ne se covre.
Faiz me tu chierre felonnesse ?
Saches que je voil ma promesse,
Ne fai pas por ce laide chierre.
Je vodroie miex estre en biere
Que ma promesse n'en portasse.
Rougieus est une beste lasse,
Chaitive et povre et mal traianz,
De son traire est il noienz.
Ja nel feré lïer ne trere,
Ne nule autre besoigne fere,
Ainz en aenpliré ma pance.
N'en fai ja laide contenance,
Que tu n'i puez riens conquester.
Se tu le me veus arester
Et tu nel me livres sanz noise,
J'ai enpensé que je te voise
Donner de ma pate tel flat
Qu'a terre t'abatrai tout plat.
Et lors seront, si con moi semble,
Li buef en mon voloir ensemble.
Por ce le te di : miex te vient
Que Rougieus qui viellece ataint
Soit mien seus que ensemble tuit.
N'i aroit joie ne deduit,
Se tu les avoies perduz. »
Li vilain fu toz esperduz
De ce que Brun l'ors oï dire.
De mautalent tressue et d'ire,
Mout fu dolenz et esbahis,
Que par sa parole est traïs.
Mout li poise de la parole
Qu'il dist et si la tint a fole.
En autre guise se porpense,
Bien set n'i a mestier desfense
Vers Brun qui estoit grant et fort.
N'i a mestier nul reconfort,
Qu'en poi d'eure estranglé avra
Le buef que ja nus nel savra,
Et li mort tost ainz c'on le sache.
Miex li vient soufrir cel donmage
D'un sol buef que de toz a tire,
Qar bien set, se a lui s'aïre,
Lui meïsmes estranglera,
Ne ja mes n'en eschapera.
Bien set n'i a tencier mestier,
Miex puet par proiere esploitier
Que par corouz ne par mellee.
Ses bues areste en l'aree,
Vers Brun l'ors forment s'umelie,
En plorant li dit : « Sel des lie
Rougiel, je dot que ma jornee
Soit tote a noient tornee,
Que nul esploit ne porré trere,
Qar mi .VII. bues ne puent trere,
Que trop est fort la terre et dure. »
Mout sovent li aferrne et jure
Que grant merciz li devra rendre,
Se de Rougelle velt atendre
Jusqu'a l'endemain seulement.
« Mout volentiers et bonnement
Le vos rendré le matinet,
Foi que doi mon filz Martinet
Et ma bele fille Costance.
N'en soiez vos ja en doutance,
Vostre merci, prestez le moi
Jusques le matin, par ma foi,
Que Diex bone joie vos doint !
— Lietart, fet il, n'en avras point.
Ne me tenez mie a estruit.
Qui aise atent, aise li fuit :
De Renart qui gui ler ne fine
Tien ge cest sens : mout vaut sesine.
Se je rent ce dont sui saisiz,
Dont seroie je fox naïs.
Certes mout en seroie fol,
Se ce que je tieng an mon col
Rendoie par bele parole :
Mout est cil fox qui fox afole.
Se ge metoie hui a demain
Ce que je tieng ore en ma main,
Dont m'aroies tu bien trové
Apertement par fol prové,
S'en aventure me metoie
De la chose qui or est moie,
Bien seroie fox atapez.
Se de mes mains ere eschapez,
Je cuit et croi, par saint Johan,
Ne revendroies mes ouan.
A ton pooir te garderoies
De metre toi en mi mes voies.
Einssi m'avroies tu mal fer,
Que l'en dit : de bien fet col fret.
Mal par bien a l'en par servise.
Se ta foi en avoie prise,
Tost en mentiroies ta foi.
Tot les vilains del mont mescroi
Por .I. vilain dont me sovient,
L'en dit : eschaudé eve crient ;
Par foi bien eschaudé doi estre
Por .I. fel vilain de put estre
Qui ouan sa foi me menti,
Ne onques ne s'en repenti,
Ne respit ne m'en demanda,
Ne vers moi ne s'en amenda.
Ce fu ouan devant vendenges
Que il jura Dieu et ses anges,
Et que se Diex li donnast joie,
Que vers moi iroit droite voie,
Que se Diex li donnast santé,
Il me donroit a grant plenté
De ses breches et de son miel
Que je aim plus que riens soz ciel,
Se ses .II. chevax li rend oie
Qu'essoir a mengier atendoie.
J'en pris sa foi, n'en fui pas sages,
Que ce est toz li pires gages
Qui soit en l'ostel au vilain.
Je ne sui pas cil qui trop l'ain,
Qar il m'en a sa foi mentie.
De foi n'ai je nule envie,
Nus preudons ne la doit prisier.
On ne puet mie justicier
Vilain ne avoir en destroit.
Bien li semble qu'eschapez soit
Quant on le veut par sa foi croire.
Ja puis ne fera .I. sol aine
Par guerre de sa foi respit.
Trop a vilain foi en despit,
Que il ne l'ainme ne ne prise.
Fox est qui par foi le justice,
S'il le puet en autre maniere
Justicier, guar il l'a pou chierre.
Ne plest pas au seignor de terre,
Se son vilain prant et enserre
Par son forfet ou par sa taille,
Que li vilain quite s'en aille
Par sa fiance seulement ;
Poi i a d'aseürement.
Je di ce que j'ai essaié.
Ne sont pas vilain esmaié,
Puis que vient a foi afïer.
Nus preudons ne s'i doit fïer.
Je ne sai conment je te croie
Que Rougiel ton buef te recroie,
Car je dout mout, se le te croi,
La tricherie et la nonfoi
Que j'ai en mains autres trovee.
— Sire Bruns, c'est verté provee,
Ce dist li vilains qui fort pleure.
Bien le sai, se Diex me seceure,
De mainte guise a gent el monde
Qui tout jors sont de pechié monde
Et mout en i a d'entechiez
De toz les criminaux pechiez.
De desleax en i a mains ;
Plus en i a qu'il n'a de sains,
Qui ne se vont pas esmaiant
De mentir lor foiz por noient ;
Et de plusors, ce n'est pas fable,
Qui sont preudons et veritable
Et ont a Damedieu bon cuer,
Et ne vodroient a nul fuer
Par nule riens lor foiz mentir.
Ja Diex ne m'i laist consentir
Que ma foi mente a honme né :
Trop m'aroit pechié sormonté
Et Diex mis en grant oubliance,
Se je mentoie ma fiance.
Par Dieu Rougiel me recreez,
Ja demain ne vos ert veez.
Par la foi que doi Brunmatin,
Ma moillier, demain bien matin
Ci meïsmes le t'amenrai,
Que ja vers vos n'en mesprandrai. »
Brun li ors li dit : « Or l'en mainne,
Si li donne fain et avainne.
Je vodroie que il fust cras,
Mes ce ne puet ore estre pas,
Que sejor li covendroit grant.
De lui me cuidai maintenant
Digner et ma fain estanchier,
Mes je l'avré autretant chier
Demain con orendroit avroie.
Mes g'irai tandis querre proie. »
Brun si prist la foi au vilain
Et se mist maintenant au plain.
El bois, en une espesse lande,
Entra por querre sa viande.
Entre ces choses li vilains
Qui d'ire et d'angoisse fu plains,
i deslia ses bues par pestre.
Ne puet ses cuers a ese estre.
Por ce les deslia si tost,
Que mautalent avoit mout fort.
De gaaingnier n'avoit talent.
A Rougeoil se prist en alant
A haute voiz a dementer :
« N'ai or pas talent de chanter.
Alli ! Rougieus, biax bues et granz,
Par vos ai esté mout dolenz.
Si sui je si con estre doi,
Quant je vos ai tolu a moi.
Ma parole fole mauvese
Vos metra demain en malese.
En males mains vos ai jeté.
Brun li ors qui est sanz pité
Demain de vos se gostera,
Cest goster trop me castera.
Voirement dist voir qui le dist :
Tant grate chievre que mal gist.
J'estoie trop aise hui main,
Quant vos metoie en autrui main
Par pramesse la moie chose.
S'or m'en blame et si m'en chose
Brunmatin, la bele, l'aperte,
De ma folie et de ma perte,
Ne me doi mie merveillier.
Je qui soloie conseillier
Toz mes voisins, nis les plus sages,
Or ai porchacié mes domages.
Las ! or m'a Diex trop enhaï,
Quant j'ai moi meïsmes trahi.
Dahez ait hui toute ma geule !
Qui avient une, n'avient seule :
C'est ce que je crien et redout
Que je ne perde le mien tout,
Que si sovent ne me mes chie
Que mes avoirs a noient chie,
Qar donnee m'est male estraine
Au premier jor de la semainne.
Or ne seré mes marcheant.
J'estoie de si grant noient
Venuz en auques en .X. anz
Que deniers avoie gisanz,
Bien entor .C. livres ou plus,
Sanz autre chose le sorplus ;
.III. vingnes ai et bues et vaches,
Formenz et vins, lars et fromaches
Avoie plus, la Dieu merci,
Que vilain qui soit pres de ci.
Or crien tant que a noient n'aille,
Et cuit et croi sanz nule faille
Entrez sui de perdre en la voie.
Hier main m'ert avis que j'avoie
Trop en .VIII. bues en ma charue.
Tel porte burel ou maçue
Grosse pesant desor son col,
Qu'en devroit tenir a mains fol
En touz endroiz que je ne sui.
Il est bien reson que l'anui
Que je m'ai porchacié reçoive.
Droiz est que ma folie boive.
Certes ja mes hons que je sache
Ne me plaindra de mon domage,
Que je l'ai quis et porchacié,
Si l'ai conme je l'ai tracié,
Si est bien raison que je l'aie. »
Einssi se demente et esmaie
A soi meïsmes dant Lietart,
Entre ces choses dant Renart
Praie porchaçoit au matin
En .I. bois et pres du chemin,
Quant il oï abais de chiens
Qui mout li estoient prochains
Et mout pres l'aloient suiant,
Et .I. vilain aprés huiant
Aprés les chiens en la forest.
N'a or pas talent que s'arest,
Ainz cort a garison et tost.
En .I. crues de chesne est repost
Tant que li chien l'orent passé
Qui mout l'avoient ja lassé.
Ne n'a talent d'issir huimés
Tant con des chiens oie le glais,
Ainz se repose et estendeille.
.I. poi dedenz le crues sonmeille.
Que que il se repose el crues,
Li vilain qui ert a ses bues,
Qui pleure et se demente en haut.
A tant Renart hors du crues saut.
Vis li est aler s'em puet bien,
Quant il n'ot nul abai de chien.
Du bois ist, a l'essart vint droit,
La ou le vilain ester voit
Qui se dementoit en plorant.
Vers le vilain s'en vint corant,
Pres de lui en vint tot le saut,
Et a dit : « Vilain, Diex te saut !
Que as tu ? Par quoi fez tel duel ?
— Sire, ja nel savrez mon voil,
Que se gel vos avoie dit,
G'i conquerroie mout petit.
Se mon conseil vos des co vraie,
De vos aïde n'en avroie,
Ne nul conseil ne nule aïe.
— Fel vilain, que Diex te maudie !
Trop par es fox, ce sai je bien,
Que tu ne me cannois de rien.
Certes se tu me conneüsses,
Ja si desconseillié ne fusses
Ne de nule riens esmaiez
Que tost ne fusses apaiez,
Por tant que te vosisse aidier,
Que bon mestre sui de plaidier,
Foi que doi saint Pampelion.
En la cort Noble le lion
Ai ge meü mout aspres plais,
Et ai sovent de tort droit fais
Et mainte foiz du droit le tort.
Ainssi covient sovent qu'il tort
Qui le plaidier a en usage.
Sovent a rendu le mu sage
Par moi mainte sauvage beste :
A l'une ai fet brisier la teste,
L'une le col, le tierz la cuisse.
Tu ne sez que je fere puisse
Tant mal ne bien con fere puis.
Je fis ja avaler el puis
Dant Ysengrin, mon chier compere ;
Si feïsse je lors ma mere,
Nel doit on tenir a merveille.
Jel fis entrer en une seille,
El puis ou avoir seilles . II ..
Ce fu et bole et guile et gieus
En l'abaïe de blans moines ;
D'ileuc eschapa il a pairies.
Ou mors ou retenuz i fusse,
S'Isengrin retenuz n'eüsse
Qui ert apoiiez en la chastre
Du puis qui ert voutez de plastre.
De pitié li fis le cuer tendre,
Qar je li fis croire et entendre
Que g'iere en paradis terrestre.
Et il dist qu'il i voudroit estre,
Mes ses voloirs le fist doloir,
Qar en l'eve le fis chaoir.
Lui meïsmes, devant Noel
Que l'en met les bacons en sel,
Fis ge peschier en .I. estanc
Par mon barat et par mon san
Si que enz li fu seelee
La queue en la glace engelee
Si qu'il s'aparçut de la guile.
Maint bon poisson et mainte anguile
Menjai, que je en fui cheanz,
En la charete as marcheanz,
Que mort me fis en mi la voie
Por ce que trop grant fain avoie.
En la charre te fui jetez,
Des poissons fui acovetez.
D'anguilles fresches et salees
Emportai ge granz hardelees,
Dont je fis puis tot delechier
Ysengrin, mon compere chier,
Aprés moi vint a mon manoir,
Si senti les poissons ouloir,
Simplement a voiz coie et basse
Me pria que jel herbergasse.
Mes je li dis c'estoit noienz,
De l'entrer n'enterroit dedenz
Nus hons qui ne soit de nostre ordre.
Por alechier et por amordre
Li donnai d'anguille .I. tronçon,
Dont il delecha son grenon.
Dist qu'il vodroit corone avoir,
Et je li fis large por voir.
Onques n'i oi rasoir ne force,
Les pex li abati a force
De plain .I. pot d'eve boutice.
La coronne fu si faitice
Que poil et cuir jus en ala
Par la ou l'eve devala,
Et teste et vis ot escorchié,
Que il senbloit chat escorchié.
Ysengrin mui ge ceste sause.
Ce n'est mie parole fause,
Ainz est de mainte genz seü
Que maint preudonme ai deceü
Et maint sage enbriconné,
Si ai maint bon conseil donné.
Par mon droit non ai non Renart.
— Por les sains Dieu, ce dit Lietart,
Estes vos ce Renart, biau sire ?
J'ai sovent de vos oï dire
Et bien et mal a maint preudonme.
Il n'a de ci desi a Rome
Plus recuit de vos ne plus sage,
Que vos eüstes le fromage,
Par vostre sens, de Tiecelin
Le corbel, le filz Chanteclin.
Bien le seüstes enchanter,
Quant vos le feïstes chanter
Que le fromage li chaï.
Maint preudonme avez esbahi,
Mout par avez de sens le los.
Je cuit il n'est honme si os
Qui de cuer conseil vos rovast
Qu'encui en vos ne le trovast.
Sire, par Dieu, me conseilliez,
Vos qui avez maint conseilliez.
Le chief ai vit et estonné
De duel et d'ire et du pensé.
Trestout est desvoiez mon sens
De duel et d'ire et de porpens.
— Or di, vilain, conseil avras
De ce que dire me savras.
Tost t'en porras aparcevoir
Mes que tu me dies le voir.
— Certes, sire, si feré gié.
Bien m'avoit hui main asegié
Maufez, et mis en ses lïens,
Quant je qui bien sui ancïens
Si fole parole disoie,
Et sages hons bien resembloie
Par ma terre qui trop ert dure.
Hui matin par mesaventure
Dis a Rougiel com hons irez,
Por ce que trop ert empirez,
Que max hors mengier le poïst
Et que meïsmes le preïst.
A itant Bruns li ors i vint,
A voir le volt sanz contredit,
Et il fu voir avoir le dut.
Jusqu'a demain le me recrut.
Le matin quant se levera,
A baillier le me covendra.
Et si en sui mout tres dolenz,
Que li domages i est granz,
Que ja mes si bon buef n'avrai,
Ne nului ne le troverrai. »
Renart en riant li a dit
Por ce que trop des trait le vit :
« Vilain, fait il, or ne te chaut :
.I. jor de respit .C. sols vaut.
Garde plus dementer ne t'oie ;
Aprés le duel revient grant joie.
Par ma guile et par mon savoir
Te feré je tost joie avoir.
J'ai en talent que je te die,
Certes, une mout grant voisdie
Que Rougiel quiter te ferai,
Et l'ors meïsme te rendrai,
Et lors seroies tu bien quïtes.
Mes j'en avré bones merites
De toi si con je croi et pens.
Mes vilains est aussi con chiens,
Et est de trop mal apensez.
— Sire, fet il, ja n'i pensez.
Ja Damediex tant ne me hee
Que ja chose vos soit veee.
Se vos Rougiel me pouez rendre,
Tout ce que j'ai porrïez prendre
Conme vostre chose dernainne.
— Dont en enterré je en painne,
Dist Renart, et bien t'aideraie
Se ton biau coc Blanchet avoie
Que je vi hier en ton plaisier.
— Sire, jel vos iré baillier,
Certes demain a matinet,
a tout .XV. cras poucinez,
Si seront a vostre plaisir.
Demain vos en ferai saisir,
N'en soiez ja en nule doute. »
Renart le vilain bien escoute,
Au vilain dit : « Entent a moi.
Je te conseillerai en foi
Que Rougiel ton buef averas
Par Blanchet que tu pramis m'as.
.I. bon conseil te diré ja,
Meillor que je ne fis piece a.
Brun li ors vendra ci demain,
Rougiel vodra avoir en plain.
Le matinet devant la messe
A voir cuidera sa pramesse.
Demain matin quant tu vendras,
Souz ta chape en ta main tendras
Tout coiement une coingnie
Bien tranchant et bien afilee
Tot de novel et en fort manche,
Et .I. coutel qui souef trenche
Con ce fust coutel a bouchier.
Et je qui sai bien cors touchier
Espierai bien sa venue.
Et quant je l'avré bien seüe,
Ferai ci pres tel cornerie
Et tel bruit et tel huerie
Que tout entor moi, sanz mentir,
Ferai bois et plain retentir.
Brun li ors te demandera,
Por ce qu'il se merveillera,
Que ce est qui tel noise fait,
Et tu li diras entres ait ;
N'aies mie de mentir honte :
“Ce est la mesnie le conte
“Qui cest bois est et ceste terre,
“Qui venuz sont venaison querre.
“Mout sont a cheval et a pié,
“N'i a nul qui ne tiengne espié
“Ou bon levier ou arc ou hache.
“Encui vodrant fere don mage
“Se il trovent sauvage beste,
“Que li quens velr, contre la feste
“De Pentecoste, sa meson
“Mout bien garnir de venaison.”
Quant cest barat dit li avras
Au miex que dire li savras,
Saches que il avra mout chier
Que tu li aides a couchier
Et a covrir dedenz ta raie.
Et tu le faiz, se il t'en proie,
Si fera il, ce sai je bien.
Ta coingnie pres de toi tien.
Quant bien le verras estendu
Et .I. poi avras atendu,
Ne sembles mie coart honme,
De la coingnie tost l'asonme,
Fier et frape, donne et redonne,
Tant qu'il ait vremeille coronne.
Et le coutel de bone forge
Li boute par desouz la gorge,
Si le lai durement saignier,
Miex vaudra la char a mengier.
Par nuit l'en menras en repos t,
Que domage i aroies tost,
Se li quens le pou oit savoir.
Il te toudroit tot ton avoir,
Il te feroit espoir desfere.
Bones pieces en porras fere,
En ton lardier le saleras,
Et de la pel fere porras
Bones eschapes a fleaux.
Et gardes que soies loiaux
De moi rendre le guerredon,
Qar tu en avras grenor don
De moi que de toi ne prandrai,
Qar Rougel quite te rendrai,
Et par moi avras l'ors en sel
Tout coiement a ton ostel.
Adonc avras bien esploitié. »
Bien a le vilain fait haitié
La guile que Renart a dite,
Et li vilain mout s'en delite.
Onques si bonne n'ot oïe.
Plus de .VC. foiz l'en mercie,
Ce dist Lietart : « A grant plenté
Avroiz a vostre volenté
Chapons et gelines et cois.
A Dieu vos conmant, je m'en vois. »
Einssi departent ambedui,
Et Brun li ors avra anui.
Li vilains a l'ostel s'en vet,
Et Renart vers le bois se tret
Que il amoit plus que le plain.
Si a esbaudi le vilain
La guile que Renart a faite.
De noient plus ne se deshaite,
Ainz a le cuer lié et joiant.
A son ostel s'en va riant,
Que il cuide bien sanz tarder
Avoir char d'ors en son larder.
Tantost conme l'aube creva,
Li vilain tantost se leva,
.I. bon coutel mist soz sa chape.
Se Brun li ors vis en eschape,
Dont ne vaut il mie une alie.
Une tranchant coingnie a prise
Qu'il mist soz sa chape a celé.
.I. garçonnet a apelé,
Avis li est que trop demeure ;
Il ne cuide ja veoir l'eure
Qu'il ait a son tranchant coutel
A Brun l'ors reversé la pel.
Ses bues chace tant con il pot,
A son essart en vint le trot.
Et le coutel et la coing nie
A soz sa chape bien mucie,
Tantdis con entent a arer,
Brun ne se volt plus atarder
Qui sot du bois tout le trespas,
A l'essart vint plus que le pas
Des piez derriere regibant.
Mes il ne set qu'a l'ueil li pent,
Bien cuide que Rougieus son soit.
Vers la charue vint tot droit,
A haute voiz Lietart escrie :
« Deslie, va, le buef deslie.
Por coi l'as tu soz le joc mis ?
Tu nel m'avoies pas pramis,
Desloial vilain deputaire,
Que tu le buef feïsses traire !
Tu as or fet ce que te plot. »
Lietart qui bien fere le sot
D'orne coart chierre et semblant,
Li respont basset en tremblant :
« Sire, ne soiez pas iriez.
Rougieus n'est gueres enpiriez,
Orendroit le vos amerroie
Quant seré au chief de ma roie.
Ma roie me lessiez parfere. »
Renart qui tout icest afere
A veu de pres et espïé,
.I. lonc cor qu'il avoit hé
A son col, mist le a sa bouche,
Et si tres durement le touche
Et conmence a corner si haut
Que retentir en fait le gaut.
Et quant le corner li ennuie,
Si s'escrie forment et huie
Aussi con venerre qui chace
Qui envoie ses chiens en trace.
Mout fu grant la noise et li bruis,
Que mout en fu Renart bien duis
Et de corner et de huier,
A Brun conmence a ennuier
Le bruit et la noise qu'il ot.
Mes mie ne li sist ne plot,
Ne la vosist pas ore où,
Qar il en cui de mal joïr.
Mout s'esmaie, mout se merveille,
Longuement escoute et oreille.
Quant plus oreille et escoute,
De tant se crient il plus et doute.
Mout crient que li chien ne l'asaille
Et que li venieres nel baille.
De peor tranble, a Lietart vient,
De Rougiel plus ne li sovient.
N'a or talent que le des lit,
Simplement et bas li a dit :
« Or me di, Lietart, ne t'anuit,
Qui a ceste noise et cest bruit
Conmencié en ceste forest ?
Por Dieu di le moi, s'il te plest,
Par tel covent que rniex t'en soit. »
Lietart qui tantdis s'apensoit
De respondre Brun par savoir
Tel chose qui resemblast voir,
Li dist a loi d'onme recuit :
« Je t'en diré ce que j'en cuit.
Je oï dire a .I. ribaut,
C'est la gent au conte Tibaut
Par qui la terre est maintenue,
Qu'en ceste forest est venue
Qui est au conte toute qui te ;
A toute gent est contredite
Fors sol au conte et a sa gent.
S'on i trovoit honme chaçant,
Li quens le feroit tantost pendre,
Que ja ne l'en porroit desfendre
Force d'amis ne gentillece,
Avoir, proiere ne pramesse.
C'est, ce cuit, sa mesnie tote
Qu'il amena une grant route.
Venu sont au matin chacier.
Chascun porte .I. espié d'acier,
Li autre arc et saetes tiengnent,
Par les bestes traiant s'en viengnent
Si lor donnent maint rnortieus cox.
Li autre ont lor cors a lor cox
Qui cornent et li autre huient.
Les bestes par le bois s'en fuient,
Et cil qui tiengnent les levriers
Et granz chiens fors enchaannez
Corent par le bois a eslez,
Et li quens meïsmes aprés
Sor .I. chaceor qui tost cort,
Car de ven oison velt sa cort
Garnir a ceste Pentecoste,
Qui chascun an .C. mars li coste
Et ouan plus li costera,
Qar je cuit que li quens fera
Noviax chevaliers jusque a .XX.
Mes pieça si grant cort ne tint
Con il voudra ouan tenir,
Qar a sa cort voudra tenir
Le miex de sa chevalerie
Qui est desouz sa seingnorie.
Por ce est la chose si prise. »
Si grant peor est a Brun prise
Qu'il ne se pot mes sos tenir,
A terre le covint venir :
« Lietart, fet il, par ta merite,
Je te clameré trestot quite
Et que je tes vrais amis soie,
Lai moi couchier en cele roie
Et de la terre bien me couvre.
Por Dieu te pri, ne me descovre,
A ces veneors ne m'ensaigne.
Se il avient que l'en me prangne,
Escorchier me fera li quens.
— Dant Brun, dist Lietart, toz voz bons
Sui ge apareilliez du fere,
Mes il vos covient mout bien tere
C'aucuns veneres ne vos oie.
Li quens en aroit mout grant joie,
S'avoir vos pooit a sa feste. »
En mi une roie s'areste
Brun li ors qui se doute tant,
Dedenz se couche, si s'estent.
Bien li semble qu'eschapez ert
Des veneors, mes sa mort quert.
Il cuide estre de la mort loing
Mes ele li est pres au groing,
Qar tiex cuide eschiver sa mort
Qui l'aprime et aprouche fort.
Eschapez cuide estre por voir,
Mes il s'aïde a decevoir.
Lietart a qui la noise plest
Que Renart fait par la forest
De ses .II. mains sa face tient,
De rire a paine se retient,
Que mout grant joie a eü
De Rougiel qu'i li a rendu,
Si l'acoilli lors a covrir
De la terre par grant ah,
Et cors et croupe li enserre.
Sa coing nie pres de lui serre
Et son coutel pres de lui met,
De lui bien covrir s'entremet.
Quant il fu auques bien covers,
Les eulz que il tenoit overs
Li a conmandé que il cloe.
Et il fet ce que il li loe,
Que Brun a nul mal li esgarde.
Lietart plus de rien ne se tarde,
A .I. mains hauce la coingnie,
De soi l'a forment esloingnie,
Si la hauce por miex ferir.
A l'ours vodra il ja merir
Le grant orgoil et le dangier
Qu'il li mena de son buef hier.
Quant il l'ot mout bien avisé
Son coup a loi d'ome sené,
Qui de faillir se doutoit trop,
Sor la teste jete son cop,
Fiert et refiert de tel aïr
Qu'il en a fait le sanc saillir.
Tel coup li donne de rechief
Que tot li a brisié le chief.
Il ne le crient mes ne ne doute,
Par desouz la gorge li boute
Le bon coutel qui souef tranche.
Maintenant de l'orgoil se venche,
Que il ne l'en espargna point,
Et desiques au cuer le point
Si que li sanc li cort a raie
De tot le cors par mi la plaie.
Bien et forment saingnier le fait.
.I. pou en sus de lui le trait
A paine, que mout ert pesanz.
N'en fera mie granz presenz,
Par lui nel savra nus qui soit.
Por riens nule ne le diroit
Que nus de ses voisins seüst
Qu'en son larder char d'ors eüst.
Au miex le covre que il puet,
Et tantost a l'ostel s'esmuet.
Liez fu et si fist bele chierre,
Sa moillier que il ot mout chierre
En une chambre tost apele,
Si li a dit : « M'amie bele,
Qui emprés Dieu me fetes vivre,
Voirement dist voir a delivre
Li vilains qui par tot ce dit
Qu'i n'est si grant max qui n'aïr,
Ne bien qui ne nuise par heures.
Se Diex me dont plenté de meures
En mon plessié par ma ré fere
Tel qu'il puisse a riche honme plere,
Je vos puis bien dire por voir,
Et que ja oublïé ne soit,
Par la grant foi que je vos doi,
Et si vos diré bien par coi.
Bien cuidai avoir mon mal quis,
Quant hier matin a Rougel dis,
Por ce que treoit lentement,
Que max ors sanz arestement
Le menjast et le me tousist.
Et tout maintenant Brun s'asist
J oste moi et si le vint querre.
Sa felonnie et sa guerre
De moi et du mien comperasse,
Se je a lui ne m'acordasse.
Il me prist si a menacier,
Et je le soi si enlacier
De blanches paroles et pestre,
Que j'en ai esté a bon mestre,
De bien lober bon mestre sui.
Respit me donna jusque a hui.
Par coi feroie je lone conte ?
Renart qui de bien fere a honte
Tel guille hui matin m'aprist,
Par coi dant Brun orendroit gist
Mort et eovert dedenz ma raie.
Mes or me conseille et avoie
Conment il ne soit ja seü,
Que s'il estoit aperceü
Du conte ou de ses serjanz,
Ne nos garroit ors ne argenz
Que nos ne fussons afolé. »
Mout doucement l'a acolé
Cele qui mout savoit de lobe.
Miex valait que toute la robe
Au vilain seulement sa guimple,
Que trové l'avoit fol et simple.
Ne li ose dire ne fere
Chose qui li deüst desplere.
Et desus le vilain ert dame
Por ce qu'ele estoit gentil fame.
Si li respondi en riant :
« Certes tout au mien escïent
Vos donré je conseil, biau sire,
De ce que vos ai oï dire.
Enquenuit, devant l'ajornee,
Soit une charrete atornee,
Et je et vos et Costancete
Le metromes en la charete.
Et nostre garçon Triboulez
Ert avec nos, se vos volez,
Car espoir trop nos greveroit,
Por ce que trop pesant seroit.
Einssi porrons nos esploitier.
Nus ne nos porra agaitier
A cele heure, que nus nel set,
Ne nus, Diex merciz, ne nos het. »
Quant ele ot ce dit, si le bese.
Mout par est le vilain a ese
De ce que sa fame dit ot.
Du bon conseil de lui s'esjot,
Bien set ne porroit fere miex.
La bouche li bese et les eulx.
N'a talent c'autre conseil praigne,
Si li a dit : « Bele compaingne,
Bele suer, bone grace avez
De Damedieu qui tant savez.
Nos le fer on a vostre los.
Triboulez n'ert mie si os
De ceste chose nos descovre,
Ja ne li celeré ceste ovre.
Bien avon mestier de s'aïe.
Se Diex plet et sainte Marie,
Entre nos .IIII. leverons
Brun l'ors, ja grevez n'en serons. »
La parole lessent a tant,
Jusqu'a la mie nuit errant
Fist sa charete apareillier.
N'a pas talent de sonmeillier,
La nuit ne dort ne ne sonmeille.
A mie nuit sa fame esveille,
Et Costancete et son garçon,
Et prist en sa main .I. baston
Et .II. Beches a sa ceinture
Que bien sot trere par nature.
Avant s'en va toute la voie
Por espïer que l'en nel voie.
Lietart de riens ne se sejorne,
Sa charete afete et atorne.
En la charrete monter fait
Sa fa me et sa fille, et s'en vait
Sanz noise fere au plus qu'il pot.
Son cheval ne va pas le trot,
Aler le fait le petit pas,
Et sa charre te ne brait pas,
Qar de sieu l'avoit mout bien ointe.
Sa moillier et sa fille coin te,
.I.or desfent quant que il pot,
Que il ne client .I. sol mot,
Que fames jenglent totevoies.
Eles se tiengnent totes caies,
Que de la gent grant peor ont.
Quant de la vile issuz sont
Entor .V. archies ou .VI.,
Li vilain qui estoit assis
En la sele sor le cheval
L'a fait troter trestot .I. val,
Tant sont alez les troz menuz
Que il sont a l'essart venuz
Ou il avoit couvert Brun l'ors.
De la terre l'avoient sors,
Dui et dui ensemble se tiennent,
Pres de la charete s'en viennent,
Dedenz le metent il a paine.
Lietart a son ostel le meinne
Conme cil qui grant joie en fet.
A bones pieces le desfet,
Et a son coutelle despiece.
A son garçon chascune piece
Fait laver en bele eve clere.
Entre Costancete et sa mere
Les pieces issi con il sont
En une huche les repont.
Lietart qui plus targier ne velt
Ne se targe plus qu'il n'apiaut
Son garçon, que plus doute et crient
Por ce qu'il ne li apartient.
En riant et a bele chiere
Le prie, si com il a chiere
L'amor et la vie de lui,
Qu'il ne le die a nului.
Le garçon li jure et afie
Que ne le descouverra mie,
Ne ja par lui n'ert descoverte
Chose dont il li viengne perte
Ne mal, ne donmage, ne honte.
Por coi vos feroie lonc conte ?
Tantost con li jors esclaira,
Renart qui ja bien ne fera
De Malpertuis, son fort plessié,
S'en est issuz le col bessié.
Sa pel ot de viande vuide,
Que il bien de verité cuide
A voir les gelines Lietart
Et aveques le coc Blanchart.
Il ne sera, ce dit, plus vis.
Bien cuide et si li est avis
Que de tout sires estre doie,
Et de Lietart et de la proie,
Pour Rougiel que sauvé li a.
De loing le vilain espia
Qui entor son plessié estoit,
Une viez soif i redreçoit.
Vers la haie vers lui s'eslaisse,
Conme cil qui la fain apresse.
Bien cuide avoir sanz contredit
Ce que li vilain li ot dit,
Mes autrement ert qu'il ne pense.
Le vilain le vit, si s'apense
De la prames se qu'il li fist.
Sa sarpe et sa coingnie prist
Dont aguisiez avoit ses piex.
Pres de la haie ert ses ostiex,
Qar de la haie estoit açains.
Damedieu en jure et ses sains
Entre ses denz, ainz qu'il s'en tort,
Que « Renart ert a povre cort,
S'il s'atent a moi a souper.
Renart me cuide plus cous ter
Qu'il ne me coustera des mois.
Il cuide avoir tot demanois
Ce que li ai en convenant,
Mes ainssi com il a sovent
Covenz fausez par mainte foiz,
Il est mout bien reson et droiz
De l'engingneor qu'en l'engint. »
Einssi parlant a l'ostel vint,
Ou trova filant Brunmatin.
« Trop lessiez oevre par matin,
Sire mauvez vilain, fet ele.
— Ma bele suer, ma damoisele,
Fet il, or ne vos corrouciez,
Ne vers moi ne vos aïriez.
Je ne sui pas, fet il, si fox
Que le matin mete en repox,
Ainz venoie a vos savoir
Conment peüsse decevoir
Renart qui ci aprés moi vient.
Nos gelines a soues tient
Et les poucins, et cuide et croit
Que Blanchart, nostre coc, son soit,
Por ce qu'avant hier li pramis
Por Brun que en mes mains a mis.
Por ce vient ci touz abrivez,
Mes a mal port est arivez.
Se vos bon conseil i trovez,
Ore iert ton sens esprovez ;
Et si controve .I. bon barat.
Se vaincu le puez rendre ou mat,
Le felon plain de tricherie,
Tu feras bonne lecherie
Et bon barat et bon enging.
Por autre chose ça ne ving,
Qar je sai bien, se Diex me saut,
Je n'ai fors toi qui me consaut
Ne qui miex conseillier me doie,
Qar je sui tons et tu ez moie
Et si me doiz dire mon bon,
Qar li conseus est aussi ton
Con il est miens en .I. endroit.
Pense de bon cuer orendroit
Conment nos puis sons estrangier
Renart qui bien cuide mengier
Nos gelines et nos chapons.
Certes, se de lui eschapons
Que il n'i ait cox ne despens,
Mout par sera bon nostre sens
Et bien t'avra Diex apensee..I.
Cele qui bien ert apensee
Li a respondu sanz demore :
« J'ai trové, se Diex me secore,
.I. bon barat qui mout vaudra,
Par qoi Renart a tout faudra
A ce que pramis li avez,
Se vos bien fere le savez
Coiement sanz aparcevance.
.III. mas tins les rneillors de France,
— Li pires des .III. ne le doute —
Qui laienz sont en cele croute,
Amenez conme vezïez,
En vostre granche les lïez,
Et gardez que bons lïens aient.
Du pain lor donnez qu'il n'ab aient,
Que bien porroient esmaier
Dant Renart par lor abaier,
Si s'en iroit a son recet,
Einssi n'arions nos riens fet,
Tout seroit a reconmencier.
Mes bien le laissiez avancier
Et tot asseür ça venir.
Les matins fetes bien tenir
A vostre garçonnet toz .III.
A l'uis de la granche toz cois.
Quant Renart ert bien aprouchiez,
Les chiens maintenant li huiez,
Si les lessiez aler aprés.
S'il le pueent tenir de pres,
Il li despeceront la pel
Si li feront rouge chapel.
Bien nos vaudra, si con je cuit,
Au mains sa pel .VII. sols ou .VIII.
A ce que ele est de saison.
Einssi con j'ai dit, le faison,
Nos ne le porrions miex fere.
Et vos, por miex Renart atrere,
Que ja est si pres avalez,
A vostre soif vos en alez
Et vostre oevre reconmenciez.
A Renart de riens ne tenciez
S'il vos dit Blanchart li donez,
Vos doucement li responnez
A pou de parole briément :
“Renart, sachiez le vraiement,
“Vos ne devez ja avoir cure
“De Blanchart, qu'il a la char dure.
“Il ne menjue riens qui vaille
“Fors ce que il trove en la paille
“Et si ne l'aroit l'en pas cuit
“En .I. jor ne en une nuit,
“Qui le metroit cuire orendroit.
“Tendre chose vos covendroit,
“J e sai trestout vostre revel,
“N'avez cure de tel mors el.
“Il vos covendroit gelinetes,
“Oisiax, chapons, tendres pouletes.
“Et se vos nel volez laissier,
“Si le laissiez ainz encressier
“.XV. jors, si ert vostre preuz,
“Qu'il n'est encore a mengier preuz.”
Einssi le porrons engingnier
Le traïtor, le losengier.
Teles paroles et tel dit
Si vaudront bien .I. escondit.
Quant tiex paroles li direz,
Assez plus bell'escondirez
Que se vos tencïez a lui.
Einssi nos vengerons de lui.
Lovel et Corbel et Tison
Bien l'en ameront en maison,
Se cil le pueent atraper.
Ja mes n'ert o vos au souper,
Ne riens ne querra plus du nostre.
— Foi que doi sain Pere l'apostre,
Bele suer, bon est li consauz.
Ja tant ne fuira les granz sauz
Renart que nos ne le preingnons
A l'aïde des .III. gaingnons
Qui li feront grant envaïe.
Or avra il mestier d'aïe,
S'il le pueent prandre et abatre.
Je m'en vois a ma soif esbatre,
Bele suer, itanr vos di ge.
Ici ne remaindré je mie,
Que il ne face aucune guenche.
Li garçon tendra a la granche
Les chiens si con vos avez dit ;
Quant jes huerai, ses deslit. »
A tant va ariere a la haie.
Renart qui fain grieve et esmaie
S'en vint a la haie le trot,
La ou li vilains la soif clot
Et aguise ses piex et fiche.
Entre ses denz jure et afiche
Qu'il li vendra chier ceste voie.
Por ce que Renart ne le voie,
Enbronche sa chierre et abesse.
Renart vers le vilain s'eslesse ,
Si li dist : « Diex te saut, Lietart !
Va moi querre le coc Blanchart.
Bien le doi avoir par raison.
N'eüsses pas en ta maison
Brun l'ors, se ne t'eüsse apris
L'enging par coi l'as mort et pris.
Je doi hui estre a bone corto »
Li vilain fist chierre de sort
Et d'ome qui ne veïst goute.
Renart en la haie se boute
En la maniere de fuiret,
Si s'apense qu'il li dirait.
Renart le huche de rechief,
Et li vilain hauce le chief,
Si l'a de travers regardé :
« Sire, dist il, de la part Dé,
Estes vos par Blanchart venuz ?
Li cos est maigres et menuz,
Qu'il ne menjue nule riens
Fors ce que il trove en ces fiens.
Il est megres, n'a que les os,
Et la plume le tient si gros.
Se li demorer ne vos tarde,
Encore n'avra li cos garde.
.VIII. jors ou .xv. le laissiez,
Tant que il soit bien encressiez,
Et lors si vaudra assez miex.
Ensorquetout il est trop viex,
Il a passé .III. anz ou .IIII..
N'i porrïez les denz enbatre,
Tost vos briseriez les denz.
Se Jhesu Crist me soit aidanz,
Je seroie forment iriez,
Se vos estïez empiriez
Par chose qui par moi meüst.
Mes qui jones poules eüst
Et oisons cras et bons et tendre,
Bien vos i porrïez entendre.
Je n'ai oison, chapon ne poule.
Mout me poise par vostre goule.
Certes volentiers m'aquitasse,
S'eüsse bone poule crasse.
Se t'eüsse de quoi paier,
Ja ne le quersisse esloingnier,
Que hons, puis qu'il se met en moi,
Certes mout volentiers le pai
Con mon ami et je si fusse,
S'aucune bone chose eüsse
Dont je vos osasse semondre.
Nel quersisse vers vos repondre
Nule riens qui vos deüst plaire. »
Or ne se puet Renart plus taire.
Avis li est que trop se tais t,
Et trop li anuie et desplaist
La mençonge c'ot et entent :
« Fox vilain, trop as dit, entent,
Or me represte le frestel.
Tu me cui des et bien et bel
Avoir escondit de Blanchart,
Mes je sai tant de mal et d'art
Et d'enging plus que tu ne sez.
Je t'ai aidié de mout granz fez
Et delivré et deschargié,
Que je t'ai Rougiel atargié
Que il fust mors et devorez.
Ice sez tu de veritez.
Et t'ai Brun par mon sens donné.
Tu m'avoies abandonné
Blanchart ton coc par ta parole.
Or as esté a autre escole
Ou l'en t'a apris a prametre,
Et du ton n'i veus noient metre.
Tu m'as or pramis sanz donner,
Mes par celui qui fet tonner,
Domage i avras ainz quinzainne
En ta pramesse fause et vainne.
Desloiaus vilains, puz et sers,
De blanches paroles me sers.
Je sai bien connoistre tes bordes
Et tes jengles et tes falordes.
Tu entens or a moi flater,
Mes de duel te feré grater
Tes temples et tes poins detordre.
Me cuides tu ainssi estordre
Et par tes bordes eschaper ?
Certes je te feré couster
En une maniere ou en .II.,
Filz au putain, vilain roingneus,
Desloiaux escumenïez.
Mout doiz bien estre mercïez
De moi, car biau m'as acoilli.
Tu es deceus devers nuli.
Puans vilains et ors et lerres,
Estes vos devenuz guilerres ?
Je vos vendré chier ceste guile.
Hui est li jors que trop avile
Et lecherie et boule empire,
Quant vilain cuide desconfire
Par guile home qui noient vaille.
Domage te feré sanz faille
Ainz .VIII. jors, ce saches de fi,
Des hui en avant te desfi,
Des or te seré je nuisanz. »
Lietart qui fu Fel et cuisanz
Et qui es .III. mas tins se fie,
A respondu par felonnie :
« Renart, poi voi qui ce ne face.
Grant hardement est de menace.
Ton pouoir fai sanz menacier.
Je ne te pris pas .I. denier,
Ne vos requier ne pes ne trives.
Ne pris pas .II. fueilles de cives
Ton menacier ne ton vanter.
Sui je chaz a espovanter ?
J'ai maintes menaces oïe,
Ja por ce n'ert mains esjoïe
Ma mesnie por ceste chose
Ne nostre porte plus tost close.
Je sui cil qui mains crient et doute
Ton pouoir et ta force toute
Que tu ne penses ne ne cuides,
Bien voil que ton soit li estuides
A moi nuire et a moi grever.
Ja ne m'en feras main lever,
N'ai peor ne garde de toi,
Ja de tiex genz, si con je croi,
Qui a poi d'efreor riens vaillent.
Maint honme sont qui autre asaillent
Par parole mout aigrement,
Et si n'ont point de hardement.
Par parole sont mout hardi,
Mes tost resont acohardi
Quant ce vient a .I. poi d'esfors.
Tu es mout aigres, si es fors
Par menaces, mes petit vaut
Tes pooirs a .I. poi d'asaut.
En touz mes nuisernenz te met,
De moi nuire mes tant i met
Et en apert et a celé.
Tu m'as mavez serf apelé
Et traïtor et desloial,
Mes je te puis fere plus mal
Que tu ne porroies moi fere.
Ja nel te quier mes a retrere
De moi fere mal et anui.
Je te conmant a maufez hui
Qui te puissent contralïer.
Robinet, va tost deslïer
Les .III. mas tins et si les hue. »
Li garz sa chape a terre rue,
As mas tins corut en la granche,
Chascun lïen pres du col tranche.
Li mastin saillent de la cort,
Cil les huie qui aprés cort.
Et quant orent Renart veü,
Au grant cors se sont esrneü,
Aprés lui corent abaiant.
De l'ataindre est il noiant,
Puis que Renart les vit venir,
Bien set s'il le puee nt tenir,
Ne li feront pas ses aviax.
Aprés lui s'escosse Claviax
Si l'aert as denz par l'oreille,
En poi d'eure li fist vremeille.
Ne li fu mie li giex biax.
Aprés cestui revint Corbiax,
Les denz en la queue li boute
Que il li a perciee toute,
Et par de delez le crepon
Li enbati jusqu'au broion.
Par ceus ne fust ja retenuz,
Se Tison n'i fust parvenuz
Qui li mort et si li dessire
Par desus le dos sa pelice
Qui estoit rouse et grant et lee.
Il l'a as denz toute pelee
Et desiques a l'os l'a mors.
A paines est d'ilec estors
Renart qui fu mout deplaiez
Et du seignier afleboiez.
Sievre le pooit on par trace.
Il est pensis, ne set que face.
Bien set n'i a mestier perece,
En son cuer a repris proece.
Puis que secors ne li apreste,
Bien set que la mort li est preste,
Envers les chiens n'a nule force.
De corre durement s'esforce,
Au plus que onques puet s'enfuit,
Qui que soit bel ne qui anuit.
A Malpertuis s'en vint les sauz,
Ne prise gaires lor assauz.
Or est Renart a Malpertuis,
Bien frema sa porte et son huis.
Il se plaint mout et se deshaite.
Ses plaies lïe, si s'afaite
Hermeline qui ert sa fame.
Renart li a dit : « Douce dame,
El monde a une grant merveille
Que cil qui a mal fere veille,
Cil qui murtrist et cil qui emble,
Et qui autrui avoir assemble
Ou par faux plet ou par usure,
Cil qui de loiauté n'a cure,
A celui ja ne mescharra
Ne ja ne li mesavendra.
C'est li plus honorez del monde ;
C'est cil a qui toz biens abonde.
Plus meschiet il et mesavient
A celui qui asdez se tient
Et de mal fere et de mal dire
Qu'a celui qui tout jors empire.
Je di ce que je sai de voir.
Je qui soloie decevoir
Genz et bestes prendre et traïr,
Et toute loiauté haïr,
Et de bien fere me gardoie,
De touz biens toz dis habondoie.
N'avoie de chose degete
Qui par aise d'ome fust fete.
De tout avoie je plenté,
Bevoie et mengoie a mon gré.
Hans ne beste ne m'asailloit,
Nule chose ne me faillait.
Mes par ce que je voil bien fere
Qui onques mes ne me pot plere,
Et qui mout poi l'ai maintenu,
Por ce m'est il mesavenu.
Mal m'est par bien fere venu.
Ja mes par moi n'ert maintenu
Ne bien ne loiauté ne droiz.
Por ce que ouan une foiz
A voie a bien fere entendu,
M'en ont li deable rendu
Le guerredon et la deserte.
Mal donmage et male perte
M'aviengne de moi et du mien
Le jor que ja mes ferai bien !
Certes ja mes bien ne ferai,
Ne a nul jor ne me tenroi
De mal fere en nule maniere.
Il n'a gueres ça en ariere
De mal fere, si con je croi.
Par cele foi que je vos doi,
Plus ai soufert et honte et lait
Par .I. sol jor que j'ai bien fait,
Que par mal que je feïsse onques.
— Biau sire, or me dites donques,
Fet ele, a Dieu vos conmant,
Qui vos a mené cest torment ?
Mout par estes peleïciez ;
La verité m'en deïssiez
Ou l'en vos a si desertez,
— Mout par en ai le cuer irez —
Et ou fustes si descirez. »
Renart qui fu forment irez
Li respondi en soupirant :
« Mout me va la force empirant,
Hermeline, ma douce amie,
Et por ce ne lairé je mie
Por dolor ne por foibleté,
Que vos n'oiez la verité
Conment j'ai .esté mal bailliz
Et conment je sui asailliz,
Conment j'ai mal por bien trové.
Je qui sovent ai esprouvé
Mon sens et ma guile en maint lieus.
M'en tornai ge tout fameilleus.
Un poi devant none, l'autrier,
M'en al oie par .I. sentier
Qui estoit mout pres de l'essart
A .I. mauvez vilain Lietart
Qui m'a ceste sausse meüe,
Si ai mout grant peor eüe
De .III. mastins qui me sivoient
Et mout pres de moi habitoient.
.I. poi guenchi hors de la voie,
Por ce que sanz doute savoie
Que se retenir me peüssent,
En petit d'eure mort m'eüssent
Et si fusse trop mal menez,
Quant trovai .I. chesne chevez
Pres de terre ou je me repos.
Mestier avoie de repos,
Que mout estoie ja lassez.
En poi d'eure fui trespassez,
J'avoie bien gardé mon cors.
Puis que des mas tins fui estors
Sanz plaie et par ma proece,
Petit prisai cele lassece.
Tandis con je me repos oie
El crues qui ert delez la haie
Qui ert de l'essart Lietart pres,
Si oï le vilain engrés
Qui a son buef se dementoit
Et ne hoilloit ne ne chantoit,
Ainz ploroit qu'il n'avoit pas tort,
Que par ire et par desconfort
A dant Brun l'ors pramis l'avoit.
De lui nul conseil ne savoit.
Quant il me conta son afere,
Lors conmençai je bien a fere,
Je qui onques mes bien ne fis :
Le quis je et je me rnesfis,
Quant je fis bien en mal eür.
Le vilain fis liez et seür
De Rougiel par ma porveance
Que il ert de perdre en doutance.
Por le vilain devin venierres,
Tant fis que li vilain mentierres
Brun l'ors ocist et l'enmena.
Teu guerredon rendu m'en a
Qu'aprés moi a ses chiens huiez.
Bien ai esté peleïciez,
Si con il est aparissant.
Il me venoient embatant
Lor dens es oreilles, es naches.
Ma queue ont retenu en gages
Li .III. mastin a lor sachier.
Mes Lietart le comparra chier,
Se du tout mes sens ne decline.
— Lessiez ester, dist Hermeline,
Ne soiez pas si esmaiez,
Ja n'estes vos gueres blechiez.
Or vos devriez deporter
De cest mal et reconforter,
Que vos estes en esperance
De prandre hastive venjance,
S'un poi vos en volez pener.
La charrue en pouez mener,
Despecier et el bois repondre.
Le vilain porrez si confondre
Petit et petit toutevoies,
Si li emblerez ses corroies.
Issi le porrïez grever,
Et de duel le feriez crever
Le vilain puant deputaire,
Si ne devez or pas duel fere.
Ce vos deüst tost desvoloir
Que tout selonc vostre voloir
En esclerrez tot vostre cuer.
— Bele compaingne, bele suer,
Dist il, bien ert fete la chose. »
.VIII. jorz touz pleniers se repose
Renart qui des plaies se delt.
Por ce que bien recovrer velt
Sa force qu'il avoit perdue,
Ne fet ovre, ne se remue
De Malpertuis, sa meson fort.
Ce li donne grant reconfort
Qu'il set por voir qu'il grevera
Lietart quant pener s'en voudra.
.VIII. jors trestoz plains se sejorne,
A mie nuit .I. main s'en torne
Por le vilain contralïer
Qui ses bues a pris a lïer.
Et tandis con il les assemble,
Renart ses corroies li emble
Qu'il avoit pres del buisson mises.
Renart coiement les a prises,
Qui estoit bon mestres d'embler.
Or puet li vilain assembler
Ses bues et remener en toit :
Il oiloit et forment chantoit
Con cil qui de riens ne se garde.
Il ne demeure ne ne tarde,
Vers le buisson s'en va tot droit,
Mes ses corroies pas n'i voit.
Tot entor le buisson les quert,
Mout li poise que si seus ert.
Qert et requert par mi la terre
Et encor les peüst il querre
Con cil qui ne trove ne prant,
Li vilain qui tot d'ire esprant
Jure et rejure en apert,
Por ce que sa jornee pert.
Il est dolent et trespensez,
Et de Renart s'est apensez,
Qui par ire le desfia :
« Hé ! las, dist il, il m'espia,
Renart li lierres, li traïtres.
Il m'a conmencié les merites
Et le guerre don hui a rendre,
Por ce que je ne li voil rendre
Blanchart qui devoit estre son.
Or en est cil guerre don mien.
Je ne puis a lui forçoier.
Il me porroit ja despecier
La teste que ja nel savroie,
Volentiers m'en repentiroie,
Mes riens ne vaut la repentance.
Mar i fis onques des fiance
A Renart qui si me puet nuire.
Il a s'entente a moi destruire,
Qar ce m'emble dont j'ai besoing.
Bien sai que.I. marchiez est loing,
J'aroie ainz maint pas marchié
Que fusse venuz du marchié.
Trop me seroit.I. aler griés,
Qar la voie n'est mie briés
A ce que tort sui de .II. hanches.
Or puis ouan mes en mes manches
Les bues par les chans envoier.
Bien me fet Renart desvoier,
De ma besoingne destorber,
Mau gré mien me fet sejorner.
N'eüsse mestier de sejor
Ne de repos, ne nuit ne jor.
Tot dis me croist honte et entente. »
Tantdis con Lietart se de mente,
Tymer, .I. asnes espanois,
Qui ne crient gelees ne nois,
Oï dementer son seignor,
Si n'ot onques mes duel grenor.
Des lors savra qu'il a, s'il puet :
« Sire, fet il, il vos estuet
Bon conseil prandre et demander.
Ne porrïez pas amender
Einssi vostre avoir ne acroistre
Le vaillant d'un povre chevestre.
Renart, s'il puet, ne vos laira
Riens nule, guar felon cuer a ;
S'entente a en vos essillier.
Mes bien vos savré conseillier
Con Renart sera abetez,
Se loiaurnent me prametez
A donner une mine d'orge.
— Tymer, dist Lietart, par saint Jorge
Vos avroiz .I. poi de farine
Et de mon orge plainne mine,
Se par vos estoit engingniez
Le Felon rous, le rechingniez.
Je vos donré bons chardons tendre
Tant conme vos en vodrez prendre,
S'engingniez le larron revoit
Qui tout emble quant que il voit.
Il engingne oisiax et bestes,
Sovent lor fet croistre les testes.
Je ne sai n'JI home si sage,
Ne oisel, ne beste sauvage,
Qui onques si grant sens eüst
Que ja engignier le peüst,
Ne qui le peüst decevoir,
Por quoi jel peüsse savoir,
Que je ne l'alasse requerre
Nis outre la mer d'Engleterre
Por le traïtor afoler.
Mes nus nel porroit bareter ;
Trop set Renart de renardie,
Nule beste n'est si hardie.
Renart si est de mal entendre
Et a lui puet on bien entendre.
Il est a mal faire haitiez.
— Biau sire, ne vos esmaiez,
Ce dit Tymer, l'en dit, ce cuit :
Encontre vezïé recuit.
Il n'est nus qui si sage soit
Qui aucune foiz ne foloit,
Ne fol qui aucun sens ne face.
Sire Lietart, ja Diex ne place
Que Renart ait si bon eür
Que il soit toz jors asseür
C'on ne l'engint aucune foiz.
Je qui ne sui gueres adroiz
Par semblance de savoir mal,
Se vos covent avez loial,
Renart le larron a sa fame
Vos rendré par col ou par jambe
Forment lïez a vos corroies.
— Tymer, se faire le pouoies ...
— Je ne sai pas conment ? Par Dé,
Je l'avré mout tost esgardé.
Je ai bon barat porveü
Par qoi il seront deceü,
Dont sera mort et ele morte.
Mort me feré devant sa porte
De Malpertuis, son fort repaire,
Bien savré semblant de mort faire.
Si tost con il me troveront,
A mes membres se lïeront
De vos corroies conme fol,
Et je souleveré le col,
Si feré chierre de dormant.
Quant lïez les avré forment,
Traïnant les vos amenrai.
— Tymer, loiauté vos tendrai,
Ce dist li vilain deputaire,
Se vos ainssi le pouez faire,
De mon orge avrez grant part. »
A tant d'ileques se depart.
Tymer li asnes, recanant
Et des piez derrier regibant,
Si s'en va mout grant aleüre
Et le grant trot et l'ambleüre,
Tant que il vint a Malpertuis.
Touz estenduz se couche a l'uis,
Au plus qu'il puet s'alaine tient,
Con se il ert mort se contient,
De terre a son musel couvert.
Hermeline a son huis ouvert,
A Renart dist quant Tymer voit :
« Sire, fet el, se Diex m'avoit,
Mout grant plenté char fresche avons,
Ja tant despendre n'en savrons
.II. mois de l'an, con j'en voi ci.
Pres de cest huis, la Dieu merci,
Je voi gesir ici de lonc
.I. asne qui est grant et lonc,
Il fu mort ore devant none.
Les corroies Lietart me donne,
Qar je les voudrai atachier
A lui et a moi par sachier
Et par atrere le ceanz.
— Fole, dist Renart, c'est noienz.
Se tu veus, si i tire et sache.
Ja n'i tireré, que je sache,
Se Diex m'aït et tuit li saint,
Conme je cuit que il se faint.
A fox nos velt espoir tenir,
Tost m'en porroit mesavenir.
Avant qu'a corroies t'ataches,
Si le mort tost par mi les naches,
El piz, en la teste et es flans
Si forment qu'en saille li sans.
S'il ne se muet ne ne remue,
Bien le porrons mener en mue,
Quant nos por voir le savron mort. »
A tant va cele, si le mort,
Par devers les naches l'asaut
Si forment que le sanc en saut,
El piz, es flans et en la teste,
Mes Tymer qui ert dure beste
Et qui trop mal endurer puet,
Ne se remue ne ne muet.
« Renart, fet ele, ore es mauvez,
Quant por les corroies ne vez.
Il est mort, saches tu sanz faille.
As tu peor que ne t'asaille ?
Tu te criens por noient et doutes,
Aporte les coroies toutes
Que tu jetas desrier la porte. »
Renart les corroies aporte
Qui doute encor qu'il ne se faingne,
Et cele li rnostre et ensaingne
Conment il feront, si li neue
La plus fort corroie a la queue.
« Renart, fet ele, ci tendras,
Du trere chargié en seras.
Plus poise por ce qu'il est mort,
Mes je ne sui pas si tres fort
Conme vos estes, biaus doz frere.
Por ce doiz au plus pesant trere.
Et je treré selonc ma force.
Et tu de bien trere t'esforce,
Que tu es mout bien reposez,
Si doiz estre plus fort assez. »
Plus ne demorent ne ne dient,
As corroies forment se lient.
Quant il sont forment atachié,
Tant ont tiré et tant sa chié
Que traïné l'ont sor le sueil.
Tymer si a overt .I. eil
Et a levé la teste en haut,
Que talent a que il s'en aut
Mes que il bien soient lïez.
Et Renart conme vezïez
Li vit la teste sorlever,
Bien sot que il le volt grever
Si est en grant peril de mort,
Se par raison ne li estort,
Il se doute, sa fame apele :
« Hermeline, m'amie bele,
Acor ça tost, si me deslie.
La parole m'empire et lie.
De la puor de l'ort pertuis
Ai ge tant mal que je ne puis
Soufrir la plus ne endurer,
Ne puis ci longuement durer.
Acorez ça, se Dex vos saut,
A poi que le cuer ne me faut.
Ceste puor orde, punaise,
Qui put plus que trou de punaise,
M'a tout le cors afleboié
Et de traire tout desvoié.
Se me plain, ne me doiz blasmer.
A poi que ne me fet pasmer
Ceste puor qui el cors m'entre.
Doloir me fait le cuer el ventre
Cil ort vent du pertuis pugnais.
Miex vosisse estre soz .I. es
De privee ou je me geüsse,
Que pres du pertuis du cul fusse
Qui tant m'a fet avoir mau cuer.
Certes je morrai, bele suer,
Il me sert de trop mauvez vent.
Se j'estoie lïez devant,
Je sai bien que sanz nul secors
Le treroie je le grant cors.
Ja ne t'i covendra a trere.
Ne me puez nul secors ci fere
A nul endroit qui si me plaise
Con d'oster de ceste mesaise.
Touz sui ja couvert de suor
De l'angoisse et de la puor,
De l'ordure, de la viltance
Que cil pertuis el cors me lance.
La puor, se tu ne me crois,
Puez sentir dont je sui destrois,
Qui tout me fet le cuer doloir.
Si t'aït Diex, or vien oloir,
Acor ça, deslie moi tost.
Ceste puor le cuer me tost,
Par pou que ne m'a mort jeté. »
Hermeline en a grant pité.
Bien cremoit que voir li deïst,
Et cremoit, s'ele nel feïst
Sanz delai son conmandement,
Il i morroit soudainement ;
Plus tost que pot le deslia.
Renart tantost li escria
Quant il se senti deslïé :
« A poi ne sommes conchïé
Par ton conseil, fole chaitive !
Ne fusses pas enquenuit vive.
Bien nos a Tymer espïez
Qui mener nos voloit lïez
A dant Lietart la en la vile.
Trop set de barat et de guile,
Que mort se fait et il est vis.
Onques ne me pot estre avis
Que il fust mort si con disoies.
Es tu fole qui le cuidoies ?
Cuidier ? Mes cil est fox qui cuide :
Chascun met mes tote s'estuide
En barat, on ne set qui croire.
Il nos en menast ja grant oirre,
Tymer, chiés son seignor Lietart,
Se je parlasse .I. poi plus tart.
Mes li vilains le comparra.
— Renart, fet ele, or i parra
Con tu le feras comparer,
Dunt sez tu plus que buef d'arer.
Devant lares ne t'amerai,
Et devant que je le verrai.
Mes onques dant Coart li lievres
A qui de peor prist les fievres,
Ne fu si de peor des trois
Con tu es ore a ceste fois
Qui doutes une morte beste.
— Je li vi or lever la teste,
Pute fole, et ovrir les eulz.
Cuides tu que je croie miex
Ton dit que ce que je verrai ?
— J a, fait il, ice ne crerai.
Tu l'as de peor contrové.
Bien ai ton corage esprouvé
Au besoing et ta mauvestié
Qui si t'a semons et haitié
De lessier ce dont tu doiz vivre.
Bien puis afremer a delivre
Que de grant mauvestié te vient.
Se par aventure sa vient
Ysengrin et Hersent la louve,
Povre en ert ma part et la toue,
Qar bruire en feront lor grenons.
En nostre porpris le tenons,
A paines l'irons loing conquerre.
Covre ton chief et bien le serre,
Espargne ton cors et repose,
Que tu n'as mestier d'autre chose.
Trop par es ore acouhardiz.
— Dame, dist il, ainz sui hardiz
Quant je voi m'onnor et mon preu,
Mes ne m'i troverez hui preu
Par moi metre en peril de mort.
— Renart, fet ele, tu as tort,
Qui si me mens apertement.
— Or le saches bien vraiement
Que sera de toi maintenant.
Tu savras ja se je te ment,
Se tu as corroies te lies.
— Certes ja por riens que tu dies,
Ne me porras si esmaier
Que je n'i aille essaier
Or endroit si que le verras.
— Et je sui cil qui souferra
Ceste aventure a coi qu'il tort,
Mes tiex ne peche qui encart.
Ne me blasmer se mal t'en vient !.I.
Cele qui ne prise ne crient
La parole de son seingnor,
La fort corroie et la meillor
Que avoit les sie a sa queue,
A sa cuisse derier la neue.
Forment la lie et atache,
Par miex tenir la tire et sache.
Son col lie et puis sa cuisse
Por ce que miex tenir se puisse.
Tantdis con tirait et sachot,
Tymer li asnes qui bien sot
Que engingnier ne le porroit,
— Mout grieve Renart quant le voit —
Tymer henist et si se lieve.
A Renart mout durement grieve
Quant mener en vit Hermeline :
« Trop avez esté fole vive.
Certes, fet il, mout par fus foIe,
Quant mon conseil et ma parole
As du tout mis en nonchaloir.
Ne me puez or gueres valoir.
Mes grant mestier t'eüsse eü,
Se mon conseil eusses creü.
De toi aidier n'ai nul pooir.
Ton grant orgoil et ton voloir
Conparras tu encui trop chier.
Tymer me cuida acrochier
Por metre es mains ou tu cherras.
Une autre foiz si me creras,
Se vive t'em puez revenir.
Mes ce ne porra avenir.
Perdue es, a Dieu te conmant.
— Conment ? fet el, Renart, conment ?
Venez a la vile plaidier,
Savoir se me porroiz aidier.
— Je ne cuit que ja mes me voies. »
Tymer s'en coroit toutevoies,
Onques de corre ne se tint
Tant qu'a la porte Lietart vint.
A grant merveille s'esjoï
Lietart, quant il son asne oï,
Si a Hermeline veüe
Qui mout estoit et mate et mue,
Et venoit traïnant par terre.
Maintenant cort s'espee querre
Q'ert esroilliee et frotee.
A paine l'a du fuerre ostee,
Que il cuide que Renart soit.
S'espee trete va tot droit,
Bien se cuide de lui vengier.
A .I. coup li cuida tranchier
La teste, mes il a failli.
Hermeline si haut sailli
Qui n'ert mie trop anrestee,
Que le coup ne l'a adesee
Dont ele a grant peor eüe.
Mes la colee a receüe
Tymer qui la cuisse a tranchie.
Lietart meïsmes l'a venchie
Tost de son anemi mortel.
Traïnant s'en va a l'ostel
La cuisse et grant joie fesant,
Renart trova mu et taisant.
Quant il l'a veüe venir,
De rire ne se pot tenir,
Quant la cuisse vit traïnant.
« Renart, dont ne sui je vaillant ?
Or se puet bien Tymer vanter
Que chier li ai fait comparer.
La cuisse en avon de ça,
Ja mes Tymer fiens ne menra.
Bien me cuida Lietart tuer,
Mes je me soi tost remuer
Et trespeter et tressaillir
Tant que a moi le fis faillir.
Ne m'a baillie ne tenue.
— Bele aventure m'est venue,
Fet Renart, que nus ne cuidoit.
Ne oisel ne beste ne doit,
Con tu fez, ne tel guerredon
A Damedieu, le tres haus hon,
Qui si t'a de mort garantie.
Lietart, le pugnés foimentie,
De moi cuide estre quite a tant,
Mes bien atent qui soratent.
Je atendrai mout bien lonc tens
Que j'en feré, ce que je pens,
Corrouciez plus qu'il ne fu onques.
— Mauvez coart, que atens donques ?
Je dout mout que cuer ne te faille.
— Et cuides tu donc que je l'aille
Dedenz sa meson asaillir ?
Tost porroie au cor faillir,
S'il me huioit ses .III. gainnons ;
J'aroie en eus max compaingnons.
Mes encor .I. poi souferrai
Que el bois seul le troverrai
Ou n'avra ja de chiens aïe.
Lors li feré une envaïe
Par parole et par menace,
Que ja mes n'ert tiex que il face
Chose qui anuier nos doie.
— Renart, fet ele, jel voudroie.
Mes ja el vilain ne te fie
Por ce s'il te jure et afie,
Ne por nul asseürement
Par sa foi ne par serement.
Trop est vilain de male escole. »
A tant lessierent la parole.
Mes Renart pas ne s'oublia.
L'endemain Lietart espia
Qui dedens la forest venoit.
Bien sot que avec lui n'avoit
Nul de ses chiens ne compaingnie.
Hardiement en haut s'escrie :
« Pugnais vilain, par quel raison
As tu en sella venoison
Qui fu prise el defois le conte ?
Je te feré morir a honte,
Nus hon ne t'en porroit desfendre.
Certes je te feré ja pendre
Au plus haut chesne de cest bois.
Tout orendroit conter le vois
Au conte ou a ses forestiers.
Se tu avoies .V. setiers
D'esterlins, ou fussent besans,
Et tu l'en feïsses presens,
N'en prandroit il nis une amende
Que il maintenant ne te pende,
Puis que je li feré savoir ;
Ne porras raençon avoir.
De toi nule pitié n'avra
Si tost con le voir en savra.
Li quens mout volentiers destruit
Celui qui chace sanz conduit
En bois et sa venoison emble. »
Lietart qui tout de peor tremble
Li dist : « Amis, or entendez
.I. poi, se vos le conmandez.
Par raison doit merci trover
Qui de bon cuer la velt rover.
J'ai mespris vers vos durement,
Merci vos em pri et demant.
Por Deu, de moi merci vos praigne !
Par le conseil de ma compaingne,
Ai vers vos mespris conme fox.
Mout me poise que fui si ox,
Mes il estoit a avenir.
Des ores me pouez tenir
Conme vostre serf et vostre honme.
Foi que doi saint Pere de Rome,
Ja mes vers vos ne mesprandrai,
Et des ore en avant tendrai
De vos conme de mon seignor.
Autel duel ai ge ou greingnor
Con vos avez, ce sachiez bien.
Se vers vos ai mespris de rien,
Tout sui prest de vostre servise.
— Volentiers par itel devise
Prendrai, fet Renart, ton honmage
Que tu ne honte ne donmage
A ton pooir ne me porchaces,
Et les .III. mastins tuer faces.
A genoillons droit me feras,
Et les .X. poucins me donras
Et Blanchart que me prameïs
Quant le conseil me requersis.
— Sire, fait Lietart, je l'otroi.
Li mastin seront trestuit .III.
Tuez devant vos orendroit.
Bien sai que vos en avez droit
Que lor vie avez enhaïe,
Car il vos firent vilanie.
Droit vos en ferai volentiers.
Vostre ami verai et entiers
Voil estre des ore an avant.
Diex me hee, se ge en ment !
Toute vos don ma norreture.
De vos prandré mes si grant cure
Que tot ert en vostre saisine ;
Oe, chapon, coc et geline.
Chascun jor avrez a plenté,
Et tout a vostre volenté,
Et tiex char con deviseroiz.
Des .X. poucins saisiz seroiz
Et de Blanchart mes sanz demore.
Mes gardez, se Diex vos seceure,
Que par vos nul mal ne nos viengne.
Je sui prest que je me contiengne
Vers vos tout a vostre plaisir.
Vos vendroiz trestout a loisir
En nostre meson sejorner.
Ja ne vos en querrai torner
Tant con demorer i vodroiz.
.I. bon recet en toz endroiz
Avez conquis et recovré.
Por ce se j'ai vers vos ovré
Folement et par mal conseil,
N'en soiez vos ja en esveil
Ne en esmai ne en doutance.
Se Diex me gart de mesestance,
Ja mes nul jor ne vodrai fere
Chose qui vos doie desplere.
Ne porrïez noient conquerre,
Se g'iere essilliez de la terre
Ne ma fame ne mon enfant,
Ou se ge ere mis au vent.
Mout devez miex ma vie amer,
Que par vostre porrez clamer
Tot ce que je ai conquesté.
Tout est en vostre volenté. »
Dist Renart : « Par tens voil savoir
Se tu me diz mençonge o voir.
Or fai donques le mien plaisir,
Que ne me vodrai plus taisir.
Se tu ne fez le mien voloir,
Je te feré par tens doloir,
Se tu fez que li quens le sache.
Mes ja mes anui ne donmage,
Se tu es pris, ne te querrai ;
Ne en ta meson n'enterrai
Tant que les chiens voie tuez.
— Biau sire, or ne vos remuez,
Fet Lietart, jes irai tuer.
Je ne vos quier a remuer
Tant que soient tué tuit troi.
— Alez, dist Renart, je l'otroi,
Vos dites et bien et raison. »
A tant s'en cort en sa maison
Lietart qui mout fu adoulez.
A sa fame dit : « Se voulez
Et vos cuidiez que ce soit biens,
A tuer co vient ces .rrr. chiens,
S'avoir volons pes a Renart.
Et si li rendré ja Blanchart,
Et les poucins avec touz dis
Li rendré orendroit li dis,
En la forest est ou m'atent.
Il ne nos costera ja tant
Conme il nos porroit plus coster,
Se au conte l'aloit conter
Qu'el bois ai sa venoison prise.
Tantost feroit de moi justise
Si seraie ars ou penduz,
N'en porroie estre desfenduz
Por avoir ne por riens qui soit,
Que tout essillier nos feroit,
Mort serïens et confondu. »
Brunmatin li a respondu
Qui contredire ne li ose :
« A fere l'estuet a grant chose.
Du tout fetes sa volenté,
Se vos amez vostre santé
Et vostre bien et vostre vie.
A voir devez grainnor envie
De vostre vie que d'avoir.
— Bele suer, vos dites savoir.
— Blanchart et les poucins prenez
Et les .III. mas tins li menez. »
Lietart enz el retor s'est mis.
Les chiens, le coc et les poucins
En mainne li garçon lïez.
Et Renart conme vezïez
Vers l'ostel au vilain se tret,
Que mout redoute son aguet
Q'assaillir as chiens ne le face.
Entre ses denz fort le menace
Que se ja mes vers lui mesprent,
Mout sera irez s'il ne pent.
Lietart et les chiens voit venir
Qu'il fais oit au garçon tenir.
Renart li conmence a huchier :
« Nes fai pas a moi aprauchier,
Les chiens, mes orendroit les tue. »
Lietart une pesant maçue
Tenait que el bois ot coillie.
Les mas tins a un chesne lie,
De la maçue les asonme.
Or le tient Renart a preudonme,
Puis que il vit les chiens morir.
Il n'ot talent plus de foïr,
Quant les mas tins a veü morz.
« Lietart, fet il, mout estes fors
Qui si bons coux savez ferir.
Jel vos vaud ré mout bien merir.
Ce que m'avez fet vos pardon,
Toute m'amor vos abandon,
Que mout par a biaus present ci.
— Sire, fait il, vostre merci,
Quant vostre amor m'avez donee,
Toute vos soit abandonee
Ma norreture que je ai.
Prenez, biau sire, quant que j'ai,
Que ja vers vos ne mesprandroie. »
A tant prent Renart, n'i delaie.
De Blanchart fist ses grenons bruire,
Onques nel fist plumer ne cuire,
Si le trova molet et gros.
Les .X. poucins trosse en son dos
Et a Dieu le vilain conmande.
A l'ostel porte sa viande,
Ou il a trové sa mesniee
Qui de fain ert mesaaisiee ;
De fain estoit et noire et vainne.
De joie fu sa fame plainne
Quant ele vit Renart venir,
A son col les poucins tenir,
Par comble se tint et par riche :
« Encore n'est pas Lietart quite.
— Non, fet il, bien m'a heritez.
Bien ai ceste chose esploitez,
Quant si m'en sui venuz trossez.
Se n'eüsse eü mon assez
De Lietart tot a ma devise,
Jel feïsse metre a la bise,
Au conte a sa gent le deïsse,
Par voir acroire li feïsse
Que sa venaison li embla.
Il tressailli et si trembla,
Grant peor ot tot sanz faintise.
J'avoie si la chose emprise
Qu'ens el bois le feïsse pendre,
A .I. chesne mout haut estendre.
NIes vers moi a fait conme sage,
A genoillons me Est han mage,
N'est nule riens qui me desplaise.
— Renart, mout estes ore a aise,
Dist Herrneline, con je cuit,
Que tu n'as pas le ventre vuit,
Plus estes a aise que gié,
Que vos avez Blanchart mengié
Qui mout estoit gros et ronez.
Se Lietart est bien ramponez
Par vos, que me puer ce valoir ?
Ne me puet pas granment chaloir,
Se tu as eü touz tes buens.
Moi et mi enfant et li tuens
Laiz de fain rnorir a mesaise,
Et je seroie mout mauvaise,
Se tes enfans morir lessoie
Tant con pres de ces poncins soie.
A tiex poucins fet bon entendre. »
A tant cort et prist le plus tendre,
Si le menja a .I. seul mors.
As autres .IX. a les cox tors,
A sa mesnie les depart,
Et a chascun donne sa part.
Renart qui bee a son preu fere
De Malpertuis son fort repere
En vint l'endemain par matin
Lietart veoir son bon voisin
Qui le reçut a mout grant joie.
Digner le fait d'une crasse oie
Que il li avoit otroiee
Et bien li avoit encressiee.
Brunmatin qui tot en tremblant
Li fesoit d'amor biau semblant,
Si l'aplanie et si le loe.
Et Renart li fesoit la moe
En repost que ne le voit mie.
Et ele le sert sanz boisdie
Ne li ose riens refuser,
Car mout se doutoit d'encuser.
A sa volenté le pessoit.
Et Renart forment s'engressoit,
Que de la char ert envious.
Et Lietart si fu covoitous,
De lui servir a il grant cure.
Bien aprocha sa norreture
Renart qui sovent en prenait
Toutes les foiz que il voulait,
Que Lietart si fu ses amis,
Et si le servoit trestout dis.
Sovent i demore et sejorne,
Et quant il de l'ostel s'en torne,
Ne puet au vilain remanoir
Oe, chapon, coc blanc ne noir,
Ne poucinet, ne cras oison ;
Tout porte Renart en maison,
Ne n'i remest geline crasse.
De Renart encor vos contasse
En bon endroit, mes ne me laist,
Que autre besoingne me croist.
A autre chose voil entendre
Ou l'en porra grenor sens prandre,
Se Diex plest et se il m'amende.
Ja de clerc qui reson entende
Ne seré blasmé ne repris,
Se j'ai en aucun leu mespris
En toute ma premiere ovraingne,
Que poi avient c'on ne mespraigne
Ou au chief ou a la parclose,
S'il n'est aüsez de la chose.
e vos vos voulïez taisir,
Seignors, ja porrïez oïr,
S'estïez de bone memoire,
Une partie de l'estoire
Si con Renart contre Ysengrin
Guerroierent jusque en la fin.
Se vos me prestez vos oreilles,
Ja orrïez dire merveilles
De Renart qui est vis maufez.
Tout sui espris et eschaufez
De Renart dire en tel endroit
Sanz delaiement orendroit,
Einz n'oïstes en si bon lieu
De lui et d'Ysengrin le leu.
Ce fu entor la Pentecoste,
lceste feste qui tant coste,
Que dant Noble tenoit sa feste.
Assemblé i ot mainte beste
Trestout le palés en fu plains.
La n'osast pas estre vilains,
Qar laidement i fust boutez.
N'en n'i ot nul ne fust doutez
Et de haut pris et de haut non.
N'i avoit se haus barons non,
Que por aorer lor seignor
Fesoient feste la grenor
Que nus hons deviser seüst,
Ainz n'i ot celui qui n'eüst
Robe ou de vair ou de gris.
Mes li chastelain de Valgris,
Dant Renart de cui tant mal sort,
Si ne fu pas venuz a cort.
Neporquant si fu il mandez,
Voire par Dieu, et demandez
Plus de .X. foiz, voire de .xx.,
Onques por ce plus tost ne vint,
Ne ja qu'il puisse n'i vendra.
Mes li rois tantost le manda,
Sel puet tenir, n'avra respit,
Por ce que il l'a en despit,
Lors dist : « Seignors, a vos me claim
De Renart dont j'ai tant reclaim,
Cel traïtor, cel deputaire.
Nel devez pas celer ne taire
Le bon conseil, se le savez.
A vos conme a mes privez
Pri et conmant que orendroit
Le me jugiez et selonc droit
Du despit et selonc raison.
Aprés vos dirai l'achoison,
S'il vos plest et vos conmandez,
Por coi vos ai ci touz mandez. »
Quant il a sa raison finee,
Chascun a la teste enclinee.
Mout sont forment pensis et morne
Du jugement trestoz a orne.
N'i ot .I. seul qui osast grondre,
Li .I. lesse l'autre respondre.
Chascun se test, chascun se doute,
Chascun oreille et escoute.
S'il font sor Renart jugement
Qui li tort a nul nuisement,
Bien set que honte li fera ;
Ja si bien ne s'i gardera,
Se il en puet le lieu avoir.
Ice sachent il tout de voir,
S'en est chascun en grant destrece.
Maintenant Ysengrin se drece
Cui Renart ot fet mainte guenche.
Or est honiz s'il ne se venche,
Que ja mes n'en avra tele aise.
Dist Ysengrin : « Rois, or vos plaise
A escouter que je voil dire.
Je sui vostre hons et vos mes sire,
Por ce si vos doi conseillier ;
Si ne s'en doivent merveillier
Cil qui devers Renart se pendent,
Mes or escoutent si entendent.
Quant autre ne s'en velt movoir,
Je m'en iré par mi le voir.
Rois, fet Ysengrin, entendez
Du jugement que demandez,
Il i afiert mout grant esgart.
Mes moi semble de moie part,
Et si m'aït saint Lienart,
Que mout vos a mesfet Renart
Quant il vostre conmandement
A trespassé sifaitement
Que il ne daingne a vos venir :
Mout l'en doit bien mesavenir.
Certes grant honte vos a fete
Cil garz, cil lerres, cele sete.
Mandez l'avez bien .I. mois a,
Mes onques tant ne vos prisa
Qu'il vos daingnast contremander,
Ne jor ne respit demander.
Rois, or en prenez la venjance
Par le despit, por la vitance,
Par la honte que il a fait.
Je di par droit sanz autre plait
Que sa terre faites saisir,
Si en faites vostre plaisir,
Ou le faites metre em prison.
Ja n'en doit avoir raençon,
Que li autre ne s'i amordent. »
Li rois et tiex i a s'acordent
Au jugement et a l'esgart
Qu'Isengrin a fet sor Renart,
Et tiex i a qui mout en poise,
Mes il n'en osent fere noise,
Que trop estoit Renart haïz.
Le jor i fust mort et traïz,
Que ja n'en fust resucitez,
Ce est la fine veritez,
Se ne fust dant Tybert li chaz
Quel delivra par son porchaz.
Il se porpense de l'outrage
Que Renart fist et du hontage
Quant il le fist el piege prandre.
Encor le cuide Renart rendre,
Se il en puet venir en lieu.
Por ce li velt contre le leu
Devant le roi Tybert aidier.
Huimés l'orrez par lui plaidier,
Car volentiers le secorroit,
Savoir s'acorder se porroit
A Renart qui est courouciez.
Lors s'est Tybert em piez dreciez,
Si jete sor son dos sa queue
Et sa langue aguise et desneue
Par bien parler, et si herice
Trestoz les pex de sa pelice.
Tuit se taisent par mi la sale,
Et Tybert desferme sa male
Et dist au roi : « Sire, or es cou te,
Lai le coi sin et pren la cou te.
De toute riens est il droiture
Qu'en i esgart sens et mesure.
Rois, or escoute ma parole.
N'a pas esté a bonne escale
Ysengrin pour jugement faire.
Por ce le venist il miex taire
Que fere esgart ne jugement
Dont on dit aprés que il ment.
N'est pas le jugement loiax
Que il a fait, ançois est fax.
Certes il ne fet pas a croire
Chose qu'il die, c'est la voire,
Ja hons qui est bien droituriers
Ne jugera autre en derriers,
Et ce pouez vos bien savoir
Que ainz ne parent pes avoir
Li vassal nul jor de lor vie,
Ainz sont par mal et par envie
Entre eus et par mortel haïne
Qui longuement lor est voisine,
Onques ne furent bien ensemble.
Et par ce vos di, ce me semble,
Qu'Isengrin a fait sor Renart
Fol jugement et fol esgart.
Trop est d'els .II. la guerre amere.
Tort a li leus qui son compere
Velt forjugier en tel maniere,
Et de la cort jeter arriere.
Certes mauvez conseil vos donne,
Quant il de ce vos araisonne
Que Renart soit deseritez
Et fors de vostre cort jetez.
Ne l'en creez pas, biau doz sire,
Savez que de Renart puis dire :
N'avez gueres en vostre terre
Baron miex sache mener guerre
Encontre touz ses anemis,
Ne qui plus s'en soit entremis,
Si vos porroit avoir mestier,
Se guerre voulïez traitier,
Se besoing vos venait, ce cuit,
Plus vos aïderoit que tuit
Li baron de vostre maison.
Por ce me semblerait raison
C'ançois que oïsiez esgart,
Feïssiez semondre Renart
Par .I. de voz pers et mander.
Ne deüssiez pas conmander
A semondre par .I. garçon
Tel chevalier ne tel baron.
Par Dieu, sire, mout me merveil
Se d'Ysengrin creez conseil.
Ja por son dit, ce est la sonme,
Ne devez honir .I. franc honme.
Se Diex me dont bone aventure,
Trop seroit laide chose et dure
Si n'i avoir autre achoison.
Rois, regardez a la raison,
Car qui reson ne set et tient
Sa vitaille va tost et vient,
Et neporquant selonc mon sens
Vos en diré ce que je pens.
De pecheor misericorde !
D'ome ocis prent on acorde.
Bon rois, or le faites semondre
Qu'il viengne a vos et por respondre
De quant que demander saroiz.
Ja autre bon conseil n'avrez,
Et lors se il ne vient a cort,
N'est merveille se mal en sort,
Car se cest plet vel t refuser,
Ne l'en doit pas nus escuser,
Car ce resembleroit enfance,
Ançois en pren lors ta venjance. »
Tybert se test, ne volt plus dire,
Et li rois conmença a rire,
Et li baron dient ensemble :
« Bien dist Tybert, si con moi semble. »
Lors ot Ysengrin mout grant honte,
Quant Tybert ot desfait son conte.
Trestuit le pranent a huier,
Sachiez mout li puet anuier,
Et li rois pour le hu se lieve.
« Seignors, fet il, mout par me grieve
Quant cel cri avez tant tenu.
Ne somes pas por ce venu.
Or lessiez le cri et la noise,
Et de Renart qui si me boise
Me conseilliez qu'en porré fere
Et a quel chief en porré trere.
Volentiers i enveeroie
.I. preudonme, se le savoie.
— Sire, dist Belins li moutons,
Nos entendons et escoutons.
Se vos i volez envoier,
Ne vos en estuet nus proier,
Et je respons por toz ensemble
Que c'est li miex, si con moi semble.
Or conmandez qui vos plaira
Le mesage, et il le fera.
— Belin, Belin, ce dist li rois,
.I.ut estes sages et cortois,
Ja mauvés conseil ne donrez.
Savez ore que vos ferez :
Distes Roonel le mastin
Qu'il soit devant moi le matin
Touz aprestez de la besoigne
Et qu'il i voist sanz nule essoine.
N'i puet aler meillor mesage,
Ne plus delivre ne plus sage. »
Roonell'ot, en piez se drece,
Et par mi les autres s'adrece
Devant le roi, si li a dit :
« Sire, se Damediex m'aït,
Je n'ai plus cure de respit,
Ainz forniré sanz contredit
Le mesage, s'on m'i envoie.
En son païs sai bien la voie.
— Va dont, dist li rois, si li di
Que devant moi soit mecredi
Touz aprestez de soi desfendre,
Ou se ce non, jel feré pendre
De la semonse et du despit
Dont il prist par soi le respit.
Portez mes letres seelees,
Gardez ne li soient celees,
Et se cest mandement refuse
Et il de noient s'en escuse,
De la moie part le desfie,
Si l'apelez de foimentie. »
Roonel li respont : « Biau sire,
Tout ce li savré je bien dire
Si que riens nule n'i faudra
Ou tel chose qui miex vaudra. »
Du roi prent congié si s'en torne,
Et vint a son tref si s'atorne,
Et a l'ains qu'il puet s'apareille.
Sa mesnie mout se merveille
En quel lieu il voloit aler,
Si l'en ont pris a apeler.
Sa fame l'a a raison mis :
« Dites, fet ele, biaus amis,
Par quel afere et par quel ovre
Fetes vos ce ? » Il li descovre
Qu'el mesage le roi ira,
Car li rois mout prié l'en a
Par Renart a cort amener.
« Et je m'en voil, fet il, pener
De sa volenté acomplir.
Por ce faz mes males emplir
Et bien atorner mon afere,
Qar ne voudré envers lui fere
Chose dont se deüst irier.
Le matinet a l'esclairier
M'estuet ma voir, Diex m'en avoit.
— Sire, dist ele, ançois otroit
Que il vos en puist venir dels,
Si fera il, si m'aït Diex,
Vos en avrez anui et honte.
Onques ne vi ne roi ne conte
Qui de Renart s'entremeïst
Qu'en la fin mal ne l'en preïst.
Deable vos ont fet mesage
Qui avez empris cest voiage
A porter a Renart barat.
Membre vos de Tybert le chat
A qui il fist prandre mal mors,
Et de Belin et de Brun l'ors
A qui il fist perdre la pel
Des oreilles dusc'au musel.
Par la char bieu ne savez vos
C'onques nul bien ne Est le rous,
Cil qui tant set de put estrace,
Et or cuidiez que bien vos face !
Si m'ah Diex, mout me merveil
Ou vos avez pris tel conseil.
Bien sai, se vos me creïez,
Que ja cele part n'irïez.
— Dame, fet il, par saint Mandé,
Puis que li rois l'a conmandé,
Et por le cors saint Boniface,
Dont n'est ce droiz que je i aille ?
Ne fust pas droiz, se Dex m'aït,
Que je l'eüsse escondit
Chose que li peüsse fere.
Et puis c'ai enpris cest afere
Voirs est que li conseuls est pris.
Si ai a ceste foiz mespris,
Une autre foiz me garderé,
Mes cest mesage forniré
Quant il li vient a volenté,
Et puis que je l'ai creanté
Que ja por home nelleré.
— Sire, dist ele, or m'en teré,
Car bien voi que riens n'i feroie
Et que pas ne vos retendroie. »
A tant laisierent le plaidier,
Li lit sont fet, si vont couchier
Jusque au matin a l'ajornee.
Ançois que l'aube fust crevee,
S'est levez, si a pris congié,
Que iln'i a plus delaié.
Montez est, si s'en est tornez,
Que il n'i est plus demorez.
Le grant troton s'en est alez,
La matinee a tant erré.
Bien sot tenir la voie droite,
Tant se haste et tant s'esploite,
Tant chevauche bois et garenne
Qu'il est venuz a Terouanne.
Renart qui se doutoit de guerre
Avoit fet porchacier et querre
Charpentiers de plus ors manieres
Qui li fesoient ses perrieres
Qui el chastel seront asises,
Et mangoniax de maintes guises,
Et bones portes coleïsces
Li fesoient devant ses lices.
Ses fossez fesoit redrecier
Et ses passages enforcier
Que l'en ne le puist donmagier.
A tant es vos le mesagier
Roonel qui les letres porte,
Renart trove devant sa porte
Qui de lui ne se donoit garde.
Par derriere son dos regarde,
S'a veü venir Roonel.
Sachiez que ne li fu pas bel,
Que vers lui n'a mestier treslue.
« Renart, mesire vos salue,
Fait Roonel, li mieudres rois
Qui soit en la terre as Irois,
Ce est li mieudre que l'en truisse. »
Et dist Renart : « Diex le garisse !
— Or vos conteré mon me sage,
Dist Roonel, et sanz outrage.
Or entendez, le roi vos mande
Et tot a estrous vos conmande,
Vez la letre qui le te sm oigne,
Que a lui veniez sanz es soigne
Dedenz sa cort fere droiture
Del despir et de la laidure.
Soiez trestout prest mecredi,
De la seue part le vos di.
Mespris avez vers vo seignor,
Onques mes hons tel desenor
Ne Est a son seignor en terre.
L'autre jor vos envoia querre
Et vos n'i daignastes venir,
Si vos en doit mal avenir.
Par moi vos mande, jel vos di,
Et par ces letres qui sont ci,
Se vos i daignerez venir.
Se de ce li voulez faillir,
Li rois meïsmes vos desfie. »
Et dist Renart : « Ce n'i a mie.
Fox est qui son seignor estrive.
Ja mes a nul jor que je vive
Ne feré riens qui li desplaise,
Ainz souferroie grant mesaise.
A lui irai sanz demorance,
Ja mar en serez en doutance.
Or m'ont a lui mellé si home,
NIes par les sainz c'on quiert a Ronme,
Onques son me sage ne vi,
La moie foi vos en plevi,
Mes tiex ne peche qui encort.
Or irai avec vos a cort
OIr qu'il me demandera.
Tout quant que il conmandera
Ferai sanz contredit de rien. »
Dist Roonel : « Vos ferez bien,
Si en serez tenuz por sage.
Or ai bien forni mon mesage,
N'i a dont mes fors de l'errer.
Fetes tost voz chevaus ferrer,
Qar il covendra, ce vos di,
Que a cort soion mecredi.
Et si vos en dirai le voir,
Je ne voil pas sanz vos movoir,
Ainz en iron andui ensemble. »
Renart respont : « Ce bien me semble
Et je leré ci mes ovriers
Qui overront endementiers. »
A ces paroles s'en tornerent
Cil qui onques ne s'entramerent,
Si se metent par uns arez.
Or est Renart mout esgarez,
Si va mout ses temples gratant,
Et Roonel s'en va devant
Qui l'amoneste de troter,
Et Renart se prent a froter
Et va tout belement derriere,
Et se porpense en quel maniere
De Roonel se partira
Et conment il l'engingnera.
Tant chevauchierent li vassal
Qu'il sont venuz el fonz d'un val
Devant une vile champestre.
Par devers la vile a main destre
Avoit vignes, que bien m'en membre,
Et fu a l'entrer d'un setembre.
V ers les vingnes est adreciez
Renart qui mout ert corouciez
Por Roonel qui si l'esmoie,
Garde et vit en une haie
Une corgie estendue
Que .I. vilain i ot pendue
Qui des vignes avoit la garde.
Bien la connut et bien l'esgarde
Et vit le morsel en la corde,
Mes n'a talent que il i morde,
Ainz dit que il i fera pendre
Son compaignon et entreprendre,
Se il mout tres bien ne se gai te.
Mainte traïson avra faite,
Encor en voil fere a cestui
Ou tort a bien ou a anui.
Savez conment l'a deceü ?
Quant l'enging a aparceü,
Devant le laz qui est tenduz
S'est mis Renart touz estenduz
A genoillons, merci li crie
Au criator et si li prie
Qu'il le gart des mains au gainnon
Dant Roonel son compaingnon.
Lors s'est Roonel regardez.
« Renart, fait il, por qoi tardez
Quant vos devez venir avant ?
Por qoi alez vos demorant ?
Levez d'ilec, si en venez,
Vos n'estes mie bien senez.
Rendre vos co vendra raison :
Por qoi querez vos achoison ?
Por qoi alez vos delaiant,
Ne de la cort si retraiant ?
— En mal eür, ce dist Renart,
Compains, ne savez que je faz ?
Je faz ci illuec mes prïeres
A ces reliques qui sont chierres
Et de granz vertuz esprovees,
Mout sont ci illuec honorees.
Mes vos estes tant fox et gains
Que vos n'avez cure des sains.
— Conment, Renart, dist Roonel,
Est ce saintuaire novel ?
— OIl, ce dist Renart, biau sire,
Et savez que je vos puis dire ?
Je ne cuit pas qu'en tote France
Ait reliques de tel puissance,
Ne ou aviengne tel miracle,
Neïs as poisons saint Romacle.
Si vos di bien de verité
Que nul n'a tele enfermeté,
Se il aprouche au saintuaire,
Que ja mes jor ait puis contraire.
N'est nule beste, si la touche
Ne a ses eulz ne a sa bouche,
Qui ja mes soit envenimé,
Puis que il l'avra aprimé. »
Bien sot Renart gent amuser
Et soi par parole escuser,
Mout set de tors, mout set de guilles,
Vanter m'en puis a maintes viles.
Roonel sera atrapez
Et a grant honte regardez.
Tant fet que a force l'afole
Et va pres de la ceonnole,
Et tient bien la parole a voire
Que Renart li a fait acroire.
Li morsiax qui fu en l'enging
Fu de fromage de gaaing,
Et li laz estoit estenduz
Par deseur .II. pessans fenduz.
Mout estoit bien la corde mise
Par tel enging par tel devise
Que se Roonel vient avant,
Ou par deriere ou par devant,
Et il tent le groing au fromage,
Bien l'en porra venir domage.
Rooniax a passé la voie,
Quant voit l'engin, mout s'en esmaie.
Reculer velt, car il se doute
Que il ne tiegne male route.
Reculant s'en va de la vingne,
Mes cil qui tout le mont engingne
Le reconforte et met en voie
Et au saintuaire l'envoie
Et dist : « Sire, ne doutez pas,
Mes alez belement le pas,
Besiez les sains, si vos plessiez..I.
A cest mot s'est il abessiez,
A genoillons se met a terre
Por le saintuaire requerre.
A l'abessier vit le fromage
Dont il ot puis honte et domage.
Entalentez fu mout de prandre
Por ce qu'il le vit jaune et tendre,
Jete les denz, point ne se tarde,
Haper le volt, mes ne se garde,
Quant la çooignole destent
Et desor le col li descent.
Et le laz tout a mont l'emporte.
Sachiez que mout se desconforte,
Que en tel maniere l'estraint
Que a poi le col ne li fraint.
Rooniax conmença a braire :
« Hé Diex, fait il, que porrai faire ?
A mal ostel sui descenduz
Quant je par le col sui penduz.
Trestout m'enfle ja li viaires,
Mal dahez ait tel saintuaires
Qui en tel guise fet baler
Ceus qui le veulent aourer !
Je me cuidoie, c'est la cure,
Mout bien garder de tel mesure.
Por ce dit l'en en reprovier
Que tel cuide son duel vengier
Mout bien qui son anui porchace
Et sa honte quiert et porchace..I.
Renart respont : « Par les pechiez
Dont vos estïez entechiez,
Vos est venuz icist contraires.
Corouciez est li saintuaires,
Car vos le voliez embler,
Bien i parut a l'assembler
Quant vos li getastes les denz.
Mestre le volïez dedenz,
Por ce vos a il retenu,
A bon droit vos est avenu.
Ja voir d'enbler bien ne vendra,
Ne ja a bon chief ne tendra.
Or me puis bien apercevoir
Que me volïez decevoir,
Que entendre me fesïez
Et tout por voir me disïez
Por mener hors de ceste terre
Que dant Nobles m'enveoit querre,
Orains quant nos en alions.
Mais ainz dant Noble li lions
Ne ost de larron son mesage,
Tant le sai a preuz et a sage.
De vos m'ont vengié li cors saint
Et la vertu qui vos destraint.
Droiz est qui mau velt a autrui
Que li max s'en viegne par lui.
Je m'en iré, vos remaindrez ;
Gardez les vignes, bien est droiz. »
A ceste parole chemine
Renart, cil remest en la vingne,
Mout par s'en est bien delivrez.
Renart est en fuie tornez,
Vers son chastel point tant et broche
Que il en a veü la roche,
Venuz est et des cent au pont.
Les ovriers qui les vingnes font
Amoneste de tost ovrer
Et des portes bien afremer
Et de reparer ses fossez,
Car bien set qu'il est confessez
Se li rois vient sor lui a ost.
Il n'a pas peor qu'il l'en ost,
Ançois en seroit mout penez.
Mout s'esforce li forcenez
De fere fossez et trenchees,
Tot entor lui a .V. archees,
Fet .I. fossé d'eve parfont,
Riens n'i puet entrer qui n'afont.
Desor fu li ponz torneïz,
Et par devant le rouleïz.
Desor la tor son les perrieres
Qui jeteront pierres plenieres.
N'est nus hons qui en fust feruz,
Que a sa on ne fust venuz.
Les archierres sont as carniax
Par ou on trera les qarriax
A domagier la gent le roi.
Mout est Renart de grant desroi
Qui si contre le roi s'afaite,
Sor chascune tor une gaite
A mise por eschauguetier,
Qar il en avoit grant mestier.
Mout fu bien d'eve avironné,
Einssi s'est Renart afaitiez.
Hordeïs ot et bon et bel,
Par defors les murs du chastel
Ses barbacanes ost drecier
Por son chastel miex enforcier,
Sodoiers mande par la terre
Qu'il viengnent a lui por conquetre,
Serjanz a pié et a cheval,
Tant en i vint que tout .I. val
En ot covert ; grant joie en ost
Renart et maintenant les mist
Es barbacanes por desfendre,
Nus ne puet savoir ce qu'il pense.
Mont s'est Renart bien entremis
D'aïde faire a ses amis,
Que bien cnide sanz nul retor
Que assis soit dedenz sa tor.
Grant crieme et grant peor en a,
Mes sachiez qu'il se desfendra,
Se il i vient nus qui l'asaille,
Ne s'en partira sanz bataille.
De lui me terai ore ci,
Mes de Roonel qui pendi
Dirai coment est sovenu.
Malement li est avenu,
Mout durement graint et baaille,
Ne chanjast pas une maaille
Qui li donnast .I. esterlin.
Mout ot en celui mau voisin
Qui illuec le fist atraper.
Mout se debat por eschaper,
Mes ne li vaut .I. ameçon,
Qar mout tint bien par le laçon
Qui l'a entor le col lacié,
Le cuer en a mout couroucié,
Illuec se debat et abaie.
Et le vingneron sanz delaie
Vint qui des vingnes estoit garde,
Celui vit pendu, si l'esgarde.
Entre lui et son compaingnon
Viennent poingnant vers le gainnon,
Bien ental entez de mal fere.
Lors ne sot Roonel que fere
Quant il les vit vers lui venir,
Tout le sanc li prist a fremir,
Que bien cuide estre malbailliz,
Bien set qu'il sera asailliz.
Li vilain saillent maintenant,
Li .I. derier, l'autre devant,
Li .I. le fiert, l'autre le maille.
Le mastin durement baaille,
Mout crient que morir ne l'estuisse,
Ou qu'il n'i ait ou braz ou cuisse,
Durement en est en malaise.
Je ne cuit mie qu'il li plaise,
Que tel deduit n'am oit il pas.
Et cil viennent plus que le pas
Qui tant ne quant ne l'orent chier,
Maintenant por lui donmagier
Saillirent avant ambedui.
Sachiez ja li feront anui ;
Li .I. lieve une maçue
Et dist li autre : « Fier et tue !
S'il t'eschape, tu es honniz. »
Et cil ne fu pas esbahiz,
Ainz l'a feru par mi les rains
D'une grant maçue a .II. mains,
Mout li aunent bien ses buriaux.
A mal parenz est Rooniaux
Dont il n'avoit nul covoitié.
Tant l'ont tiré et desachié
Et tant li ont le dos batu
Que il li ont le laz rompu
A quoi il pendi par le col.
Tant l'ont batu, tot l'ont fet mol.
Maintenant chaï a la terre,
Les piez estent et les dens serre,
Lez .I. fossé se plaint et pleure,
Et cilli corent andui seure
La ou il se fu acoutez.
Tant li ont batu les costez
D'une grant maçue pesant
Que por mort le laissent gisant.
A tant s'en sont d'ilec torné
Quant il l'orent si atorné,
Et li mastin illec remaint
Qui des cox ot receüz maint,
Ne cuit qu'il ait talent de rire.
Or li estuet avoir bon mire,
Se de la bateüre eschape.
Illeques sot mout poi de frape,
Quant il ainssi fu pris au laz
Par tel enging, par tel baraz.
Mout se tint por vil si a droit
Pour Renart qui si l'a destroit
Et qui en tel prison l'empaint
Ou il fu bouté et enpaint,
Dont ja mes ne sera loiax.
Einssi se complaint Rooniax,
Tot seus a soi meïsme tence.
Sovent a blasmer se conmence,
Quant il fu pris en tel mesure.
Que vos diroie ? C'est la pure,
Malement est sa chose alee.
Ja est ce verité prouvee,
Hasart geta ariere main.
Illuec jut jusqu'a l'endemain.
Lors s'est levez et se demaine,
Les eulz ovri a quelque peinne,
Et quant il vit l'aube crever,
Si conmença a cheminer.
Au miex que puet d'ilec s'en torne,
A la cort va, plus ne sejorne,
De la vingne ist et s'en esloingne,
Mes n'a pas bien fet la besoigne
Ne le mesage le roi fait,
Car trop savoit Renart de plait.
Que voulez vos ? Ainsi est ore,
Vengier se cuide bien encore.
Irieement a soi parole
Et regarde la çooingnole.
« Renart, fait il, Diex te des truie !
Chose m'as fait qui mout m'anuie,
Par traïson m'as or fet pendre
Et laidement le col estendre.
Mes encor le te cuit chier vendre,
Ja si ne t'i savras desfendre,
Por guerre vers toi porchacier. »
A tant lesse le menacier
Et vers la cort torne sa resne.
A soi meïsmes se des rais ne
Et dist que ja mes n'ert haitiez
Jusque a l'eure qu'il soit vengiez.
Einsi se complaint le gaingnon
De Renart, son bon compaingnon,
Qui tant li a fait traire mal.
Tout maintenant le fonz d'un val
Se vet traïnant a grant painne,
D'aler a cort forment se painne,
Mes sovent l'estut reposer.
Malement s'estut aloser
Qu'il soit bon mesage ne prouz.
Il en sera gabez de touz
A la cort quant il i vendra.
Dahez ait qu'il ne l'assaudra,
Se il puent, si feront il.
Je ne cuit pas qu'il i ait cil
Qui aint Renart de nule rien,
Qui ne li die mal ou bien.
Tant ala Rooniax le jor
Qu'il vint a la cort son seignor
Ançois que midis fust passez,
Mes mout fu durement lassez
Que des cox, que du brandeler
Qu'il ot pris as vignes garder,
Qu'il n'i remest os a brisier.
Tant qu'a paines se pot aidier
Ne soutenir, tant fu destroiz
Qu'il chaï bien .XIIII. foiz
En la voie que il ot faite,
Dont mout durement se deshaite.
Toutevoies conment qu'il tort,
Est Roonel venuz a cort.
Li rois s'estoit alez esbatre,
De ses barons avec lui .IIII.,
Brichemer li cers, Ysengrin,
Grimbert li tesson et Belin.
Cil .IIII. furent bien du roi,
En euls n'avoit point de desroi,
Ainz furent preudonme ancïen,
Mout estoient bon crestïen
Tuit .nn. et de mout grant renon.
Avec dant Noble le lion
Furent alé esbanoier,
N'avoient cure d'esmoier.
Entr'eus demenerent grant joie,
Il ne lor chalut qui les oie.
Ensemble s'en vont li baron
Par mi la forez de randon,
Il .V. sanz plus, qu'il n'i ot autre.
Chascun tenoit lance sor fautre
Que li rois ne fust envaïs
Qui estoit de plusors hahis,
Por ce erent ainssi serré ;
Et li rois a premier parlé :
« Seignors, fet il, vos qui ci estes,
Qui estes preudon et honestes,
Je vos aim mout en bonne foi.
Sachiez qu'a la cort a mout poi
En qui me fi tant con en vos
Des barons, non, foi que doi vos,
Nus tant soit haus, si con je sail.
Seignors, par ce dire vos voil
Par coi j'ai ma gent assemblee.
Nus n'en set verité provee,
Ne .I. ne autre fors que gie,
Et vos estes preudon et sage
Trestuit .rrrr., si con je pens.
Por ce vos diré mon apens
Que je voil aler par esgart.
Bien veez par saint Lienart
Que Renart me prise mout pou,
Par moi ne fait le trou d'un chou.
Bien veez que ne velt venir
Dedenz ma cort par droit tenir,
Ainz se va tot jors defuiant
Et mes mesages conchiant
Dont il me fait anui et honte.
Et vos savez bien que ce monte,
Por ce le vos di a conseil
Qu'en nule maniere ne voil
Que ceste chose soit seüe,
Quant de moi sera conneüe.
Or va il abatre son revel ;
G'irai asegier son chastel,
Por ce ai fet ma gent assembler,
Sel feré a cort amener,
Car mesages ai ja tramis
A lui ne sai ou .V. ou sis.
Par mainte foiz l'ai fet mander,
Mes riens que sache conmander
Ne velt fere por nule riens,
Si en sui iriez et dolens.
— Sire, sire, dist Ysengrins,
Demain revendra li mas tins
Qui i ala par vostre gré,
Et se il ne l'a amené
Et il ne vient aveques soi,
Par cele foi que je vos doi,
Se mon conseil estoit creüz,
Son chastel seroit abatuz,
Et si seroit mis em prison.
— Sire, ce respont li tais son,
Prenez vos sor vos ceste mise ?
Li rois qui l'enpire justice
N'en fera pas a vostre esgart.
Cuidiez vos donc, se Dex vos gart,
Se Renart ot le mandement,
Qu'il ne viengne hastivement
A cort par oïr la demande
Que li rois no sires demande ?
Se Roonel revient sanz lui,
Il n'a pas le mesage aï,
Qar je sai bien que se il l'ot
Il i vendra au premier mot,
Ja n'i avra respit requis,
Tant ai de l'afere apris. »
A tant lessent le sarmoner,
Si s'en pranent a retorner
Trestout souavet le chemin
Li rois, Grimbert et Ysengrin
Et Belins li moutons ensemble.
Ne finerent, si con moi semble,
Si sont a la cort revenu.
Es vos Roonel descendu
Tantost el milieu de la cort.
A l'encontre chascun li cort
Et demandent se Renart vient,
Confaite essoine le detient.
Roonel no lor volt mot dire,
Ançois pleure mout et soupire,
Mout li deult le dos et l'eschine,
Par mi la cort ses rains traïne,
Bleciez fu en la destre poue,
Et chascun li a fet la moue,
Et s'escrierent tuit ensemble :
« Sire Roonel, il nos semble
Que vos avez chacié les lous.
Moquié vos a Renart li rous
Qui venir vos fet de travers.
Tenu vos a devers les ners
Et de lonc et de toutes pars.
— La bone aventure ait Renart !
Font tuit cil qui voient le chien,
Veez con il resemble bien
Home qui lieve de dormir ;
Mout set bien me sage fornir. »
Que qu'i gaboient le gainnon,
Li rois vint et si compaingnon,
Devant la sale descendié,
Et cil li est chaü au pié.
« Sire, fait il, par Dieu merci,
A grant dolor sui venuz ci.
Bien fis ce que me conmandastes
Et le mesage ou m'envoiastes.
Vos letres porté a Renart
Et si li dis de vostre part
Que devant vos fust hui cest jar,
Qu'il n'i avoit plus de sejor.
Et il me respondi errant
Et si me dist joieusement
Que il viendrait sanz delaie.
Puis nos meïsmes a la voie
Liez et joianz sanz demorer,
Et je le semons de troter
Por plus tost aler .I. petit,
Et li traïtres si me dit
Que ne pouoit plus tost aler.
Por ce qu'il me voloit lober,
Me respondi que belement
Alisons et cortoisernent
Tout souavet et tot le pas
Por ce que ne fussons trop las.
Je li otroiai son plaisir,
Lors conmençames a venir.
Endementieres que venoie,
Li traïtres que j'amenoie
M'abriconna de sa parole
Qu'il me fist d'une çooingnole
Acroire que c'ert saintuaire
Et que la gisoit saint YI aire,
Et si me dist que le baisasse
Ançois que je outrepassasse.
Je cuidai que voir me deïst
Et que nul mal ne me feïst,
Cele part ving sanz demorer
Par le saintuaire aourer.
Au derreain me ting par fol,
Qar g'i fui penduz par le col
Si que a poi li ail du front
Ne me volerent contre mont.
Ce me fist en ma compaingnie
Li traïtres, le foirnentie,
Li traïtres et li tricherres,
Li faux, desloiax et li lerres,
Qui le monde abete et engingne,
Pendant me lessa en la vingne
Et dist que la vingne gardasse
Et de la ne me remuasse.
Quant il ot ce dit, si s'en torne,
Si me lessa pensis et morne.
Tantost me vindrent dui vilain,
Chascun sa macue en sa main
Qui tant me donerent de coux
Que touz les costez en ai maux.
Que vos iroie je disant,
Ne mon do mage devisant ?
Chascun me bati sa foiaie
Tant que la teste ai peçoiaie.
Rois, s'i n'est si con vos ai dit,
Je vos otroi sanz contredit
Que me faciez pendre ou noier,
Et se Renart le velt noier,
Pres sui que vers lui me combate
Et que en nostre cort le mate.
Rois, or en prenez la venjance,
Que mout a ci grant mescheance.
Vengiez vostre honte et la moie
Que Renart m'a fait en la voie. »
A tant sa parole a fenie,
Et li rois l'a mout bien oïe,
Si en fu marriz et iriez.
« Biau seignors, qar me conseilliez,
Fait il, a vos touz conseil quer
Que ferai de cel aversier,
Cel deable, cel mescreü,
Qui tantes foiz m'a deceü
Par son engin et fet marrir.
Conseil de lui fere honnir
Prendroie mout tres volentiers. »
Ysengrin qui fu ses guerriers
Et qui le ha oit mortelment
A respondu irieernent :
« Seignors, fait il, or vos taisiez ;
Et seur cest afaire jugiez.
Cil qui set bon conseil donner,
Si ne le doit mie celer,
Ainz doit aïdier son seignor,
Qar onques mes honte grenor
Ne fist nus a prince de terre.
Bien est droiz que l'en sorde guerre,
Si n'en doit nus avoir pitié
Du terme qu'il a respitié
Par lui seus sanz contremander.
Onques ne daigna demander
.I. jor de terme ne respit.
Par mon chief ci a grant despit,
Et se je en fusse jugierres,
Je jujasse que li lechierres,
Li ribauz, li desmesurez,
Qu'il fust penduz et traïnez,
Que Rooniax li mesagier
A fet si forment domagier
Par son enging, par son desroi,
Qui estoit mesagier le roi.
On l'en doit mout bien fere honte. »
Belin qui ot oï le conte
Vistement en est sailliz sus.
« Ysengrin, or n'en dites plus,
Fait il, car trop en avez dit.
Nos savon bien sanz contredit
Que vos haez Renart si fort
Que le voudrïez avoir mort.
Or vos pri que n'en parlez mes,
On vos en tendrait a mauvés
De tel dit et de tel conmande.
Se mes ires li rois conmande
Et il en son conseille truisse,
Qu'il soit penduz ou qu'en le truisse.
Mes se Diex plest en cui je croi,
Ja tiex conseil n'avra li rois
Que l'en li face se bien non.
Se dant Roonel le gaingnon
N'a fet ce qu'en li conmanda,
.I. autre qui miex le fera
I envoit li rois par mon los.
Ne ja mes n'i ait nus si os
Qui juge sanz conmandement ;
Blasmez en seroit durement.
.I. mesage qui miex parlast
Loe que l'en i envoiast
Sanz plus atargier le matin,
Qui parlast romanz et latin. »
Li rois respont sanz atargier :
« Belin, mout fetes a prisier.
Bien sai qu'en vos a mout sage honme.
Foi que doi saint Pere de Ronme,
Vos vos en alez par le droit.
Mes or me dites orendroit
Qui porroit fere le mesage,
Qar mout m'est tart que je le sache,
Ainz mes n'ai tel talent de rien.
— Sire, Brichemer ira bien,
Et si est cortois et vaillanz,
Et si sai bien que miex parlanz
N'en a pas .I. ceanz, ce croi,
Se il en a de vos l'otroi,
Maintenant le verrez movoir.
— Belin, qar i alez savoir
Et li dites que je li mant
Que a moi viengne maintenant. »
Brichemer qui tot entendi
Em piez se dresce et respondi :
« Sire rois, je sui em present
Prest de fere vostre talent.
Se vos m'i volez envoier,
Tantost irai sanz delaier,
Et se gel truis, a coi que tort,
Sachiez je l'amenrai a cort.
— Brichemer, ce a dit li rois,
Mout par estes preuz et cortois
Et si savez de mains langages
Dont vos estes assez plus sages.
Vos irez de la moie part
Trestout droit au chastel Renart,
Si li dites sanz delaier
Qu'il viengne aprandre a cortoier
Sanz achoison ne querre guile,
Mes par la foi que doi saint Gile,
Se il m'i fait envoier plus,
Son chastel sera abatuz
Et il meïsmes ert honiz,
Mes mes letres et mes escriz
Porterez que miex vos en croie. »
Cil prant les letres, si s'avoie,
Congié prent, si s'en est partiz,
Et li rois remest touz marriz.
Brichemer s'en vet conme sage,
Bien cuide fornir son mesage
Miex qu'il ne fera ; tant chemine
Par bois, par plain et par gaudine,
Et tant ala esperonnant
Que il vint ainz midi sonant
Trestout droit au chastel Renart
Qui de nul honme n'a regart,
Qar tant est bien de murs fermez,
Ja n'ert pris s'il n'ert afamez.
Par home qui sache assaillir
Ne li puet nus max avenir.
Brichemer s'est aresteü
Quant il a le chastel veü
Qui estoit si apareilliez.
Durement s'en est merveilliez,
Qui fu venuz desus le pont.
Li serjant qui erent a mont
Descochent carriax empenez.
Ja fust dant Brichemer finez,
Ne fust le hauberc c'ot vestu.
Plus de .X. en ot en l'escu
Dont il s'esmaie durement,
Et il traient menuement.
Brichemer ne les pot soufrir,
Ariere l'estut resortir,
Ou il vosist ou bon li fist,
Ariere par le pont de fust.
Renart estoit alez esbatre
En sus d'ilec .III. piez ou .IIII.,
Quant il revenait de jouer,
Lez le pont trove Brichemer.
Tantost con le vit et connut
Brichemer, tantost acorut
Et dist : « Sire, cil Dex vos gart
Qui toz les biens done et depart !
De Noble vos aport mesage,
Le meillor roi et le plus sage
Qui soit en la crestïenté.
— Cil Diex qui maint en trinité,
Fet Renart, vos trestort vos ires !
Conment le fet ore mes sires ?
Et li baron sont il haitié ?
— Il sont trestuit joiant et lié,
Fet Brichemer, en moie foi.
Mes a vos vieng de par le roi,
Qu'a sa cort venir ne daingniez.
Par Dieu, biau sire, or i venez.
Je vos di que ce est folie.
Il m'a ravé que je vos die
Que demain sanz aloingne fere
Li venez en sa cort droit fere
De ce que l'avez en despit
Et que par vos prenez respit,
Si ne le tient pas a savoir.
Li rais vos fet par moi savoir
Que demain a heure de plait
Soiez en la cort entresait.
Je ce vos ai dit de par lui,
Se n'i estes, je vos desfi
De par lui conme mesachier. »
Renart le prent a losengier :
« Amis, dist Renart, entendez.
A la cort se vos conmandez,
Irons moi et vos orendroit.
Ja respit ne terme n'i ait,
Ne ja n'i ait plus atendu. »
Brichemer li a respondu :
« Or tost, fet il, montez tantost,
Car durement redout vostre ost,
A poi que il ne m'ont mal mis. »
A tant se sont au chemin mis.
Or s'en vont li baron ensemble,
Et Renart mout durement tremble,
Car grant peor a del lion.
S'il trovast qui confession
Li donnast, mout tres volentiers
La preïst. Tant vont les sentiers,
Li cers avant, Renart aprés,
Qu'il vindrent d'une vile pres
Champestre. Renart s'adreça
Et dist : « Sire, par de deça
Nos en irons, se Diex me voie,
Car ce est la plus droite voie. »
Brichemer n'i pensa nul mal,
Vers la vile par mi .I. val
S'en vont li droit chemin tot plain.
A tant estes vos .I. vilain
Qui avoit avec lui .III. chiens.
« Ici n'ai je or nul des miens,
Fait Renart, cil nos ont veü. »
Li vilain les ot parceü,
Si huie les chiens maintenant.
Tuit .III. s'en vont en .I. tenant
Vers Brichemer et si l'ont pris ;
Et Renart s'est au fouir mis,
Vers son chastel en vet le trot
Au plus durement que il pot,
Dedenz se mist et le pont drece ;
Et Brichemer fu en destrece,
Car li chien si con nos dison
Li despiecent son peliçon,
Mout l'atornent vilainement ;
Et li vilain vint erroment,
A tout .I. baston si le frape.
Brichemer est en male trape,
Sa desfense n'i a mestier.
Le chien le pranent a sachier
Mout durement que ne se faingnent,
Par .I. petit que ne l'estaingnent.
.I. d'els si vilment le conroie
Que du dos li trait tel corroie
Dont l'em peüst fere .I. braier.
En Brichemer n'ot qu'esmaier,
A mout grant paine s'en estort,
Ja n'en cuida partir sanz mort.
Fuiant s'en va a longue alainne,
Ne revendra mes des semainne,
Fuiant s'en va et mout s'esmaie
Que mout li ddt et cuit sa plaie.
Or s'en vet Brichemer a cort,
Sus .I. cheval qui mout tost cort
S'en vet fuiant par .I. essart,
Durement se plaint de Renart.
Ne fine de corre a eslais
Tant qu'il est venu au palais
Ou li rois Noble sa cort tint,
Ne fina jusques que il vint,
Si descendi en mi la place.
Qant li baron virent la trace
Qui el dos Brichemer estoit,
Demandent conment li estoit.
Mes a nului mot ne respont
Tant qu'il fu en la sale a mont
Ou assemblez ert li barnez.
Devant le roi chaï pasmez :
« Sire, fet il, merci vos quier,
Bien sai que n'avré mes mestier.
Vostre mesage ai bien forni,
Mes ainssi m'a Renart bailli,
Bien cuit que m'a mis a la mort,
N'en avré ja autre confort.
Sire, dist Brichemer au roi,
Por amor Dieu entendez moi :
Vos m'envoiastes conme sage
A Renart fere le mesage,
S'en ai male merite eüe
Que tant en ai la pel batue
Que je n'en eschaperé ja. »
Li rois Brichemer regarda,
Si le vit sanglent et navré
Et voit maint qarrel ernpené
Dedenz l'escu que il aporte,
Dont durement se desconforte.
« Brichemer, dist li rois, amis,
En grant dolor a mon cuer mis
Cil qui einssi t'a donmagié,
Mes tu en seras bien vengié,
Je le te greant et afi. »
Dist Brichemer : « Vostre merci. »
Tant fu li rois fort adoulez
Que il en fu toz sanz mellez,
De la dolor q'au cuer li touche,
Le sanc li saut par mi la bouche.
Il est dedenz son lit couchiez,
Et quant .I. poi fu refroidiez,
Le cors li tremble, il se demainne,
Chaoit est en fievre quartainne.
Mout est sorpris de maladie,
Bien en cuida perdre la vie.
Ce fu entor la saint J ehan,
Si li tint pres de demi an.
Partout a fait mires mander,
N'en remest nus jusqu'a la mer,
Por lui alegier de son mal.
Tant en vint d'amont et d'aval
Que je n'en sai dire le conte.
Il i vint maint roi et maint conte
De tiex que je ne sai nomer
Por son malage regarder.
Trestuit i vindrent sanz delai
Par le conmandement le roi.
Onques n'en n'i sot nus venir
Qui du mal le peüst guarir.
Grimbert le tesson qui la fu
S'est de Renart aperceü
Son cosin qui sages estoit,
S'en foi acorder le po oit
Il en aroit au cuer grant joie.
Maintenant s'est mis a la voie
Et dist que mes ne finera
Jusqu'a tant que trové l'avra.
Tant va Grimbert la matinee
Ançois que nonne fust sonnee,
En est venuz par une adrece
Trestout droit a la forterece
Renart son chier cousin germain.
Renart qui tant a male main
Si s'i fu as murs acoutez
Vit Grimbert, si en fu haitiez.
Tant tost sanz autre chose fere
Conmande la barre en sus trere
Par son cousin fere venir.
Maintenant ont fet son plaisir
Cil a cui il l'ot conmandé.
Es vos Grimbert dedenz entré
Tout belement pas avant autre,
Son cousin salue et maint autre
Qui estoient aveques lui.
Renart forment le conjoï
Et li fist grant feste et grant joie.
Dist Grimbert : « Grant talent avoie
De parler a vos une foiz.
Li rois Noble est si destroiz
D'un mal qui par le cors le tient
Dont chascun jor soupire et gient ;
Morir en cuide, ce sachiez,
Et il est mout vers moi iriez.
Se le pouïez respasser,
S'amor avrïez sanz fausser.
Por ce vieng ça tout coiement
Sanz estre veüz de la gent,
Ne onques nus hons n'en sot mot. »
Renart prist a rire a cest mot
Et dist : « Cousin, or me nonmez,
Par cele foiz que me devez,
Par qu'est li rois vers moi irez,
Par qui ai esté empirez,
Dites qui m'a mellez vers lui.
— Vostre compere, jel vos di,
Dist Grimbert, vos i a mellé,
Si vos a Rooniax blasmé
Et Brichemer qui el mesage
Fu envoiez si conme sage,
Et vos ovrastes vers lui mal
Quant Roonel dedenz le val
Feïstes en la vingne prandre,
Mout par en fetes a reprendre,
Et Brichemer feïstes batre
Ne sai a .III. chiens ou a .IIII.
Qu'il li ont escorchié le dos
Si que bien en perent li os. »
Renart ot parler son cousin :
« Distes vos que par Ysengrin,
Fet se il, sui mellez au roi
Par son engin, par son desroi ?
Malle pensa li renoiez.
Alez vos ent, trop delaiez,
Et g'irai a cort le matin
Si m'escuserai d'Ysengrin.
Devant le roi serai demain.
— Foi que doi Dieu et saint Germain,
Renart, fet Grimbert, par ma foi,
Ce est le miex que je i voi.
Or fetes, si ne delaiez,
Et je m'en vois, a Dieu soiez. »
Grimbert s'en va, ne volt plus dire.
Renart remest qui fu sanz ire
De ce qu'il a si bien paiez
Ceus qui li furent envoiez
De par le roi a tout les briés,
Mes qui soit bel ne qui soit griés,
Il s'en escondira, s'il puet.
A l'endemain par matin muet
De sa cort, mes ançois il mande
Sa mesniee, si lor conmande
Qu'il gardent son chastel tres bien
Que nus n'i mesface de rien.
N'i lessent hons metre le pié
Que il ne soient espïé
D'aucun honme, ce seroit max.
« Sire, ce dist li seneschaus,
De ce ne vos estuet douter,
Que ja home ne fame entrer
N'i lesseront por nule chose. »
Maintenant ont la porte close,
Si s'en monterent en la tor,
Et Renart s'en va sanz demor
Par mi la lande esperonnant.
Durement va Dieu reclamant
Que il li dont par sa pité
Chose dont li rois ait santé.
Renart s'en vet tout son chemin,
Mout prie Dieu et saint Martin
Que tele chose li envoit
De quoi dant Noble guariz soit
Que mout en a grant desirrer.
Toute jor prent a cheminer,
Ne puet nule chose trover
Ou il se puist de riens fïer.
Tant a erré qu'en .I. pré entre,
De l'errer li doloit le ventre,
Et d'autre part mout se deshaite
De la jornee qu'il a faite.
Vit la nuit qui de pres le suit,
Es prez des cent, avant ne fuit.
La nuit jut en la praierie
Tant que l'aube fu esclarcie.
Quant le jor parut, si se lieve,
Et bien sachiez que mout li grieve
Quant il ne pot chose trover
Qu'avec lui en peüst porter
Por donner au roi garison.
Le jor en fist mainte oroison.
Tant erra Renart cel matin
Qu'il s'adreça vers .I. jardin
Ou il ot herbes de manieres
Qui sont precïeuses et chieres
Et bones por touz max saner.
Cele part se prent a torner,
La resne abandonne au cheval
Par mi la costure d'un val,
Et est entrez enz el vergier.
Son cheval co rut atachier
A .I. arbre par mi le frain,
Illuec prist de l'erbe et du fain,
Et Renart conmença a querre
Par le vergier et tret de terre
Herbes dont il i ot assez.
De bonnes en connut assez
Que je dire ne vos savroie,
Plus en quelt de plainne jaloie.
Quant assez en ot esrachies,
Si les a .I. petit moillies
En une fontaingne qui cort
Par le vergier et par la cor t,
Si les a faites mout tres netes,
Puis les bat entre .II. tilletes,
Puis en empli .I. barillet
C'avec lui ot mout petitet.
Tantost s'est arier repairié,
Si a son barillet lïé
A son arçon mout fierement
Et monta que plus n'i atent.
Du vergier issi si s'en vet,
Mout durement grant joie fet.
Renart s'en vet a esperon,
Mout ot en lui noble baron.
Entrez s'en est en une lande,
Voie ne sentier ne demande,
Qar il les savoir mout tres bien ;
Ne l'en estut douter de rien.
De la lande en une forest
Entra qui assez miex li plest.
En la forest desoz .I. pin
Trova dormant .I. pelerin.
Cil pelerins qui la gis oit
Une riche aumosniere avoit
Qui ert lacie en sa corroie.
Renart descent en mi la voie
Mout tost de la mule afeutree,
Si li a l'aumosniere ostee
Si c'onques ne s'en aparçut.
Renart qui ainssi le deçut
L'ovre, si a trové dedenz
Une herbe qui est bonne as denz,
Et herbes i trouva assez
Dont li rois sera respassez.
Aliborum i a trouvé
Que plusors genz ont esprové
Qui est bone por eschaufer
Et pour fievre de cors oster.
Sachiez que mout plot a Renart
L'esclavine de l'autre part
Que il avoit desouz son chief.
Il la prent a cui que soit grief,
Si l'afubla sanz arester
Et va sor son cheval monter,
Puis si se met en l'ambleüre
Par la forest grant aleüre.
Tant a a aler entendu
Qu'il est a la cort descendu.
Quant Renart fu venuz a cort,
Tout li mondes a lui acort,
Ainz n'i ot beste si reposte
Qui ne venist jusque a la porte
Por Renart seulement gaber.
N'i a nul qui ne l'aut lober,
Tiex i a qui lor giete boe,
Et Renart si lor fet la moe,
Si s'en monte sus en la sale.
Li rois ot le vis taint et pale,
Que grant dolor ot en son chief,
Mes mout li torne a grant meschief
Quant voit Renart laiens entrer,
Et Renart qui bien sot parler
Le salue cortoisement :
« Icil Dieu, fet il, qui ne ment,
Qui fist et ciel et mer et terre,
Gart le meillor roi de la terre !
Ce est mesires li lions,
A tesmoing de touz ses barons,
Ceus qui sont tenuz a preudonme.
Sire, je sui venuz de Rome
Et de Salerne et d'outre mer
Por vostre garison trover. »
Li rois respont sanz atendue :
« Renart, vos savez moult d'erlue.
Or ça que mal soiez venuz,
Filz au putain, nain descreüz,
Par mon chief, or estes vos pris !
Ou avez tant hardement pris
Que devant moi venir osez ?
Ja ne soie mes alosez,
Quant je vos tieng dedenz ma lice,
Se je ne faz de vos justice
Tel con ma cort esgardera.
— Avoi, sire, ce que sera ?
Fet Renart, gardez que vos dites.
Seront ce donques les merites
Que je avré de mon servise
Que je vos ai la poison quise
Qui bone est contre vostre mal ?
Par Dieu le pere esperital,
Ele m'a fait mout de mal traire,
Et or me volez ja desfaire,
Si ne savez encor por coi.
Por Dieu, sire, entendez a moi,
Refreniez .I. petit vostre ire,
Si orrez ce que je voil dire.
Ne savez pas, or le sachiez
Que por vos sui mout donmagiez.
Tant ai alé par la contree
Qui assez est et grant et lee,
Je ai esté par toute Ardane,
En Lombardie et en Toscane,
Puis que soi vostre enfermeté ;
Ne jui en chastel n'en cité
Plus d'une nuit, ce sachiez bien.
N'a d.I. mer fuisicïen,
Ne en Salerne, ne aillors,
A cui n'aie parlé por vos.
Bien a passé .III. mois, ce cuit,
Que en cest païs ne jui nuit.
En Salerne trouvai .I. sage
A cui ge dis vostre malage,
Si vos envoie garison.
— Dis me tu voir ? dist li lion.
— Ouïl, sire, tout vraiement,
Vez ci la poison em present
Qui vostre mal fera garir.
Ele m'a fait maint mal soufrir.
Foi que doi saint Pere de Ronme,
Je vos rendré sain conme ponme,
Se vos volez mon conseil croire.
— Conment, fet Noble, est chose voire
Que tu dis que me gariras ?
Ne sai se fere le porras.
— Ouïl, sire, foi que vos doi,
Ja mar en serez en esfroi,
Que je vos cuit tout respasser. »
Lors prent Renart a desfubler
S'esclavine et l'a mise jus,
Si a son baril mis desus.
A tant estes vos Roonel,
Quant vit Renart, mout li fu bel.
Bien le cuida adonmagier
Et de lui se cuida vengier
Du col qui li fu estenduz
La ou il fu par lui penduz.
Encor li pert la trace el col,
De quoi Renart le tint por fol.
« Dant rois, ce a dit li gaingnons,
Qar entendez a mes raisons.
Creez vos donc cel pautonnier ?
Il dit qu'il fu a Monperlier
Et en Salerne et si s'en vante,
Mes onques ne passa Valance,
S'est ore mires devenuz.
Pieça deüst estre penduz.
Or vos membre du grant outrage
Qu'il me fist en vostre mesage
Quant en la vingne me fist pendre ;
Bien en devez venjance prendre.
Mout me fist mal sa compaingnie,
Envers vos a sa foi mentie,
Je l'en apel de traïson,
Vez ci mon gage, je le don.
— Sire, ce dist Renart, oez,
Cist mastins est mout desreez,
Il radote ou trop a beü
Ou il a tout son sens perdu.
Trois mois a bien, ce vos plevis,
Que ne fui mes en cest païs.
Se Roonel fu en meson,
Cel viellecheor, cil gloton,
Ma fame est mout bele meschine,
Et si a non dame Hermeline,
Se il li quist honte et folie
Et ele sot tant de voisdie
Qu'el se venja del pautonier,
Ce ne fet pas a merveillier. »
Adonques s'est levez li chaz
Que Renart fist ja prandre au laz.
« V a ta voie, dist il, gainnon,
Dahez, sanz Noble le lion
Qui je sui hons et il mes sire,
Cui vos donna congié del dire
Tel goulee et tel estoutie,
Qant apelas de vilanie
Si haut baron con est Renart.
Par ma foi, tu es trop musart.
Le jor que tu fuz atrapez
Si con t'en ez ici vantez,
Passai je devant le plessié
Ou dant Renart ert herbergié.
Illec trovai dame Hermeline
Qui mout par est de franche orine,
Noveles li quis de Renart
Et el me dist, se Diex me gart,
Qu'il estoit en Salerne entrez
A tout .C. livres monneez
Pour fere afaitier la poison
De quoi dant Noble le lion
Peüst encor avoir santé.
Mout par en a son cors pené,
Bien savoit que mesire avoit
Grant mal de quoi il se douloit,
Ja soit ce qu'il nel deïst pas. »
Dist Noble : « Par saint Nicolas,
Tybert, vos dites verité,
Voire devant .I. mois passé.
— Sire, dist Renart, il dist voir.
Or pouez bien de fi savoir
Que Tybert si me het de mort.
S'il en seüst vers moi le tort,
Certes il ne le celast mie,
Ainz me jujast, je n'en dout mie.
Mes preudons est et veritables
Et de sa parole est estables.
— Ce est, ce dist Noble, bien fait.
Tybert, lessiez ester cest plait.
Et vos, Renart, pensez de moi,
Si en prenez hastif conroi.
Ce que vos ferez fet sera,
Ja nus ne vos en des dira,
Ne ne dira ne plus ne mains.
Je me met du tout en voz mains.
J'ai .I. tel mal que ne voi goute,
Ja ne cuit veoir Pentecoste,
Se Diex n'en a de moi pitié.
Trop eüsse de la moitié
Du mal dont me sent si grevé,
Se il venist a Dieu a gré.
En la teste ai .I. mal si grant
Qu'il me semble, se Diex m'ament,
Qu'el me soit par quartiers fendue
Et si me trouble la veüe
Sovent si que je ne voi goute,
Si ai la bouche amere toute
Que riens nee ne m'a savor.
Par tot le cors ai gtant dolor,
Le piz ai tel que a grant paine
Puis je a moi traire m'alaine.
Je ne vos puis la moitié dire
De la dolor qui me fait frire. »
Ce dist Renart : « Guariz serez
Ainz que tiers jor voiez passez.
Aportez moi .I. orinal,
Si verré la force du mal. »
Li orinaux fu aportez.
Noble est en seant levez,
Si a pissié plus que demi,
Et dist Renart : « Bien est ainssi. »
Lors le prent et au soleil va,
L'orinal sus en haut leva,
Mout le regarde apertement,
Torne et retorne mout sovent
Par voir s'il se torneroit.
Le cercle de ses humors voit,
Bien set, ce dist, et si le cuide
Que li rois a mestier d'aïde.
Au roi en vient et fet le baut :
« Sire, fait il, se Dex me saut,
Bien voi vos avez fievre agüe,
J'ai la poison qui bien la tue,
Sire roi, foi que je doi vos. »
Le braz prant et taste le pous,
Voit qu'il n'ert pas trop destrernpez,
Sa main li met lonc le costez
Et sor le piz et sor le flanc
Et dist : « Sire, par saint Esblant,
A poi ne sui venuz trop tart.
En vostre mal covient esgart,
Se talent avez de guarir. »
Dist Noble : « Rien tant ne desir,
Bien voudroie de mon roiaume
A voir donné, par saint Guillaume,
La moitié, que je fusse sains.
— Chaüz estes en bones mains,
Fet soi Renart, se vos volez,
Ja ne seroiz si adoulez
Que, ançois que past la semainne,
Ne vos face la teste sainne.
Or me fetes ces huis fremer
Et si me fetes aporter
Tout ce que vos demanderai.
Le mal du cors vos esterai,
S'osteré la fievre quartainne
Qui si vos fait perdre l'alainne. »
Et dist Noble : « Mout volentiers,
Vos avrez quant que ert mestiers.
— Sire, dist il, prenez en cure.
La piau du leu atot la hure
Estuet avoir premierement.
Ja verrez tot conmunement
Combien je sai d'astronomie ;
Ja vos metré el cors la vie. »
Quant Ysengrin l'oï parler,
Il n'ot en lui qu'espoanter.
A Dieu prie que il le gart
Qu'il ne soit au voloir Renart.
Bien voit, s'il est a son valoir,
Que Renart le fera douloir,
Qar il n'i a leu plus que lui.
Renart se vengera de lui,
Ce voit il bien en icel jar.
Par mi la cort a fait maint tor,
Bien vosist estre autre part.
Noble qui ot oï Renart
.I. pou sarlieve les grenons
Et regarde toz ses barons.
Le lou esgarde toz pensis,
Si li a dit : « Biau doz amis,
Vos me pouez avoir mestier
Et mon malage asouagier. »
Et dist Renart : « Vos dites voir,
Il vos puet bien mestier avoir
Se il vos velt pres ter sa pel,
Et vez ici le tens novel
Que sa pel ert tost revenue,
N'avra pas froit a la char nue. »
Dist Ysengrin : « Sire, ne faites.
Volez vos donc honir voz betes ?
Sachiez ne m'est mie legier
De ma pelice despoillier.
Certes qui tant me tolt du mien
Bien sai qu'il ne m'ainment de rien,
Por Dieu or la me respitiez. »
Li rois l'entent, s'en fu iriez.
« Par mes eulz, fet se il, danz leus,
l'vIout estes ore outrageus
Qui ma parole desdeïtes,
Vos en avrez ja voz merites.
Je verré ja qui m'amera.
Seignors, dist il, or i parra,
Prenez le tout, mes elz voiant,
Et si li ostez maintenant
La pel dont il nos fet dangier..I.
Cil corent por lui donmagier,
Si le prenent de toutes pars
Et par les piez et par les braz,
La pelli traient fors du dos.
Lors fu li las en mal repos,
De la sale s'en ist le trot,
Il a bien paié son escot.
Dist Renart : « Sire, s'il te plest,
Fai mon voloir tot entreset.
Il t'estuet la corne du cerf
Du lonc prandre le mestre nerf
Qui soit .I. pou retrez ariere.
En l'orine vi la maniere,
La medecine dont garras.
Porchace toi, mestier en as ;
Et une corroie du dos,
Se tu l'as ceinte, en grant repos
En seras mis, n'en aies doute.
Soz ciel n'a ne fievre ne goute
Qui ja mes te feïst nul mal ;
Je l'ai veü en l'orinaI.
— Ce puet bien estre », fet li rois.
Brichemer voit seoir au dois,
i l'a acené a sa poue,
Qar il ne pot movoir la joue.
Par le conmandement le roi
Fu li cerf mis en grant esfroi.
Ill'abatirent tout envers,
La corroie ont pris de travers,
Trenchie li ont au coutel,
Bien ont encisee la pel,
Et les .II. cornes li brisierent,
Fors de la sale le chacierent ;
Cil ot bien son escot paié.
Ja mes en foire n'en marchié,
Tonlieu, J'aiage ne devront,
Mes par tout quitement iront.
« Tybert, ce dit Renart, ça vien,
Tu nos relesseras du tien,
De ta pel seras despoilliez
Ou mes ire metra ses piez. »
Tybert l'ot, si conmence a grondre,
Mes n'ot mie cuer de respondre
Ne de tencier devant la gent,
Car il n'i avoit nul parent.
Il sailli sus, si s'afaita,
Sanz congié de la cort torna.
L'uis ert bien fremez, mes il saut
Par .I. pertuis qui ert en haut.
Tybert s'en va toz eslessiez,
Si s'est feruz en .I. plaissiez.
« Par foi, fet Renart, cil s'en va.
Mal dahez ait qui m'engendra,
Se je le puis as poins tenir,
Se ne li faz mes jeus puir. »
Renart regarde entor lui,
Vit les barons qui grant anui
A voient de ce que faisoit,
Chascun de soi peor avoit.
Il en apele Roonel :
« Filz au putain, fet il, mesel,
Fetes moi tost ici .I. feu,
Si me prenez la piau du leu,
Si la lavez, si l'es suiez,
Et devant moi l'apareilliez.
— Volentiers, sire, puis que plest,
Quant que conmanderez ert fet.
— Et vos, dant Grimbert le taisson,
Venez tost ci a genoillon,
Et vos, Belin, venez a moi. »
Cil acorent a grant desroi.
« Alez tantost a mon seignor,
Diex vos otroit grant desenor,
Fetes moi tost sanz demorer,
Alez le moi ci aporter. »
Cil li aportent vistement,
Renart a pris .I. oignement.
« Sire, fait il, je vos garrai,
Et ceste fievre vos toudrai,
Mes .I. poi vos covient soufrir. »
Et respont Noble : « Moult desir
Que de cest mal fusse haitiez,
Qar je sui mout afebloiez. »
Renart le fist couchier a denz,
Si li a mis au nez dedenz
Aliborum que il avoit
Qui mout durement fort estoit,
Et Noble prent a eschaufer,
Et le cors li prent a enfler.
A demener se conmença
Tant c'un pet du culli vola,
Il esternue et se demainne.
Mout estoit li rois en grant painne,
Enflez fu, mes il esternue,
Et la pel du dos li tressue,
Et dist Noble : « Trop sui enflez. »
Et dist Renart : « Ne vos doutez,
Gariz estes, vos n'avez garde. »
Et cil du poire ne se tarde,
Qar la poison le destrenoit
Qui tot le cors li eschaufoit.
Renart l'estendi lez le feu,
Puis a prise la piau du leu,
S'a dedenz couchié le lion.
Puis a trait hors de la poison
Qu'il avoit emblee au paumier,
A son seignor en fet mengier.
Tantost con il en ot gouté,
Ne senti mal n'enferme té
En main n'en pié ne nule part.
Mout en a mercié Renart :
« Renart, fait il, je sui gariz,
Je vos en rent .v », merciz,
Et seignor vos faz de ma terre.
Qui vos vodrez si avra guerre,
Qar en aïde vos serai,
De vos mon conseillier ferai.
Touz sui gariz, nul mal ne sent,
Vos en avrez riche present.
— Diex, dist Renart, en ait les grez
Quant par moi estes respassez,
Mais s'il vos venoit a plaisir,
Sire, de l'aler ai desir
Por ma mesnie visiter
Et por ma fame conforter
Que ne vi plus de .II. mois a.
S'ele me voit, grant joie avra.
Je li dirai de vos noveles,
Sachiez, qui mout li seront beles.
Sire, Brichemer si me het
Trestot sanz mesfet, Dex le set,
Et Ysengrin vostre prevost ;
Il ont ja assemblé lor ost
Que se il me puent tenir,
Il me feront a duel morir,
Ja n'en avré se la mort non.
Por ce vos proi en guerredon
Que vos tel conduit me bailliez
Que je n'i soie donmagiez. »
Et dist Noble : « Mout volentiers. »
Lors fet monter .C. chevaliers
Qui sont fervestu et armé,
Si lor a Renart conmandé
A garder son cors de donmage,
Et cil s'en vont par .I. rivage,
Chevauchant mout de grant vertu
Tant que au chastel sont venu
Grant piece ançois midi sonné.
Renart ont mis a sauveté
En son chastel, en sa tesniere,
Si s'en sont retornez ariere.
Si tost con l'en sot sa venue,
Hermeline est acoureüe,
Sa fame qui savoir voloit
Conment au roi chevi avoit,
Si le baise et si l'acole,
Et Renart aqueut de parole,
Et si li dist et si li conte
Conment il fist Ysengrin honte
Que la pel les sie li a,
Conment Brichemer conchia
Que les cornes li fist brisier
Et une partielessier
De la pel, si con il est lons.
Cele s'en rit et joue adons
Et dist que il s'est bien vengiez.
Mout est Renart joiant et liez
Q'est vengiez de ses anemis.
Lors sejorna tant, ce m'est vis,
En son chastel mout tres grant pose,
Car asseür issir n'en ose.
Ce fu en la douce saison
Que cler chantent cil oiseillon
Pour le tens qui est nez et purs
Que Renart fu dedenz ses murs
De Malpertuis son fort manoir,
Mes mout ot le cuer tristre et noir
Par sa viande qui li lasche.
Durement s'estraint et soufasche,
De fain li deulent li bouel.
Devant lui voit venir Ravel
Son filz qui de fain va plorant,
Et Hermeline maintenant
Qui mout estoit et simple et caie,
Et Malebranche et Percehaie
Qui mout par font chierre dolente.
N'i a celui ne se demente,
De leur mere sont mout dolent
Qui pleure de fain durement,
Et mout par font dolente chierre.
Renart li dist en tel maniere :
« Par qoi vos voi je si atainte ?
— Sire, fet el, je sui ençainte,
D'enfant ai tout le ventre plain,
Si ai certes isi grant fain
Que j'en cuit perdre mon enfant. »
Duel ot Renart, quant il l'entent,
A poi que n'a son sens perdu.
A Hermeline a respondu :
« Dame, ne vos esmaiez pas,
Qar foi que doi saint Nicholas
Assez vos en feré avoir.
Il m'estuet maintenant movoir
A aler la ou Diex m'avoit
Qui par tens viande m'envoit
Tout ainssi canme je le voil. »
A tant feri le pié au sail,
Si s'en ist hors de maintenant.
Durement va Dieu reclamant
Que il viande li envoit,
Que mout grant mestier en avroit.
A tant s'en entre en .I. plaissié,
Tout belement le col bessié,
Si va savoir et esprover
Se viande porroit trover.
Belement s'en vet tot le pas,
Sovent caloie haut et bas,
Et quant il a coloié tant,
Si regarde et voit venant
Sire Ysengrin son chier compere.
Mes onques foi que doi saint Pere,
Ne vit beste de tel aïr.
« Sire, bien puissiez vos venir ! »
Fait il et li leus l'esgarda.
« Renart, fait il, ce que sera ?
Venez vos ent mout tost de ci :
Aprés moi viennent, je vos di,
Trestuit li vilain d'une vile.
Se il vos pranent, par saint Gile,
Il vos metront tout a essil.
— Sire, ce respont le gorpil,
Alan en donc sanz atargier. »
A tant se metent au frapier
Entre Renart et Ysengrin,
Ne tindrent voie ne chemin,
Que chascun durement se doute.
Mes li vilain en ont la route
Perdue et retorné s'en sont,
Et cil mout durement s'en vont
Qui n'orent cure d'arester.
Lors se pranent a regarder,
Mes li vilain ne vindrent pas.
Dist Ysengrin : « Je sui si las
Que bien sachiez par saint Omer
Que ne puis en avant aler ;
.I. petit reposer m'estuet.
— Ainssi le fet qui miex ne puet,
Fait Renart, et je m'en irai,
Car hui en cest jor ne menjai,
Si irai querre ma viande. »
Ysengrin a Dieu le conmande,
Que mout fu las et traveilliez,
Lors s'est soz .I. arbre couchiez,
Et Renart s'en va durement.
Mes n'ot gaires alé avant,
Qu'il jura foi qu'il doit saint Pere
Qu'il engingneroit son compere.
Savoir velt con se contendra,
En .I. buisonnet se muça,
Et Ysengrin si s'endormi.
Renart ne le mist en oubli,
Ainz se porpense qu'il fera
Et conment il l'engingnera.
Lors est hors du buisson issuz
Et vient a lui les sauz menuz
Et voit qu'il dormi durement.
Une hart a fait maintenant
D'un plançon de chesne menu,
Et puis en est au leu venu
Qui desoz l'arbre se gisoit
Con cil qui nul mal n'i pensait,
Ainz se gisoit trestot en peso
Renart qui fu fel et engrés
Et qui fu plains de grant vois die
Par les piez deriere le lie
De la hart au chesne si fort
Que se l'en le chaçast a mort,
Ne se peüst il remuer.
Renart le voit, ne puet muer
Qu'il ne rie, puis si s'en torne.
.I. poi fors de la voie torne
Par savoir conment avendroit
A Ysengrin qui se gisoit.
Lors s'est en .I. buisson assis,
Mes n'i ot mie grantment sis,
Quant il vit venir .I. vilain
Qui .I. baston porte en sa main
Qui estoit gros et ert de hous.
Quant l'aparçoit Renart li rous,
Mout en a en son cuer grant joie,
Et li vilain ne se desvoie,
Ainz s'en va trestout le chemin.
Quant le vilain vit Ysengrin
Qui fu Iïez devers les piez,
Vers Ysengrin s'est eslessiez ;
Le baston hauce par aïr,
Si corut Ysengrin ferir
Par mi le chaaingnon du col.
Bien se pot or tenir por fol,
Quant il illeques s'en dormi ;
Tout maintenant les eulz ovri,
Si a le vilain regardé
Qui avoit son coup entesé ;
Ferir le volt sanz atargier.
Ysengrin se cuida drecier,
Au vilain vol oit corre sus,
Mes maintenant rechaï jus,
Que il ne pot sor piez ester.
Le vilain le prent a fraper
Du baston menu et sovent.
A Ysengrin va malement,
Tant se detort et degeta
Que le vilain souz lui jeta ;
Tot estenduz le fist chaïr,
Li lous le prent par grant aïr
As denz et durement le mort.
Or a mout grant peor de mort
Li vilain, si a grant reson ;
Forment prie Dieu et son non
Que il le gart, si par sa grace
Que Ysengrin mal ne li face.
Isengrin ot le cuer iré,
Le vilain a souz lui jeté,
Durement le mort et destraint,
A poi le cuer ne li estaint.
Si eüst il, bien le sachiez,
Mes li vilain s'est esforciez,
Si a repris cuer et alainne,
De lui s'estort a mout grant painne.
Mout fu malement atornez,
Tantost est en fuie tornez,
Mais sachoiz por .I. mars d'or fin
Ne retornast vers Ysengrin.
Fuiant s'en vet tot corouciez,
Car durement estoit bleciez.
Quant Renart voit que il s'en vet,
.I. petitet en sus se tret ;
Ne velt que Ysengrin le voie.
El chemin entre et en la voie
Qui mout estoit et large et grant,
A haute voiz s'en vet chantant
Une chançon toute novele
D'amoretes qui mout ert bele.
.I. chapelet ot en sa teste,
Mout mainne grant joie et grant feste
Et fait semblant que riens ne sache
D'Ysengrin ne de son donmage.
Quant Ysengrin le voit venant,
Si li escrie hautement :
« Or ça, Renart, biau douz amis,
A poi que n'ai esté malmis ;
Qar ici me trouve lïez
D'une hart par mi les .II. piez
Mout fort a cest chesne branchu,
Et .I. vilain qui m'a batu
D'un baston m'a tant donné cox
Que trestouz les os en ai mox ;
A poi que il ne m'a tué.
Mes je le rai mout bien plumé,
Bien li ai les chevex sachiez,
Tout de veritez le sachiez,
Par qoi je m'en confort plus bel.
— Par foi, fet Renart, ce m'est bel.
Mes de vos sui forment irez,
Mes vos serez ja deslïez.
Ice vos di, foi que doi vos
Qui estes mes comperes dous,
Que miex amasse estre batuz
Que ci vos fussiez enbatuz. »
Dist Ysengrin : « Bien vos en croi.
Mes par amors deslïez moi,
Et je vos en savré bon gré. »
Dist Renart : « Ce me vient a gré. »
Lors le cort deslïer Renart,
Les piez li oste de la hart,
Que il n'i a demoré plus ;
Et Ysengrin est sailli sus,
Qar mout en ot grant desirrier.
Or est alez Renart besier
Et dist : « Renart, par saint Eloi,
Je vos aim mout en bonne foi.
Se je vos aing, je n'ai pas tort,
Car vos m'avez gari de mort.
Que mort fusse, bien le sachiez,
Se ci ne fussiez repairiez ..
Diex le fist por l'amor de moi.
Mes par la foi que je vos doi,
Orendroites sanz delaier
Vendrez aveques moi mengier
Une cuisse d'aignel novel
Que j'ai lessie en mon ostel ;
Or en venez sanz atargier ! »
A tant se metent el sentier
Entre Renart et Ysengrin,
Onques ne guerpirent chemin,
Si sont venu en la meson
Seingnor Ysengrin le baron
Qui bien estoit de mur fremee.
Dame Hersent i ont trouvee
Qui mout grant joie lor a faite.
Tantost a mengier lor afete
Tel viande con ele pot :
Aigniax rostiz, chapons en pot
Lor apareilla a foison,
Si en mengierent li baron
Tant conme leur vint a talent.
Renart ne se fist mie lent,
Ainz dist qu'il s'en voloit aler ;
A dame Hersent va parler
Por congié demander et querre,
Car aler s'en velt en sa terre
Son preu porchacier et trover.
Dist Ysengrin : « Lessiez ester,
Qar foi que je doi saint Germain,
Ne vos movrez hui ne demain.
— Ha ! sire, dist Renart, merci,
Je ne puis plus demorer ci,
Qar j'ai a fere en autre leu.
— N'en irez pas, ce dist li leu,
Hui ne demain, foi que vos doi.
— Sire, dist Renart, par ma foi,
Je ne demorroie por rien.
Mes de verité sachiez bien
Que au plus tost que je porrai
Ici a vos en revendrai. »
Dist Ysengrin : « Dont en iroiz,
Mes vostre foiz me pleviroiz
Que revendroiz dedenz .IIII. jor
Ci illec por fere demor,
Qar mout vos aim en bone foi. »
Et dist Renart : « Ainsi l'otroi. »
Renart prent congié, si s'em part
Et chemine tout .I. essart
Sanz compaingnie que il ait,
Et prie Dieu que il l'avoit
En tel leu ou viande truisse
Que porter a sa fame puisse
Que il lessa ençainte et grosse.
Lors vit devant lui .I. fosse
Qui mout estoit parfonde et grant,
Lors ne fina, si vint devant.
Desus la fosse s'aresta,
Longuement i fist son esta
Por esgarder que dedenz ot.
Et quant assez regardé ot,
Vit qu'ele fu de ronces plaine
Si durement que a grant paine
I paroit il se ronces non.
Tant a regardé environ
Qu'il vit que meures i ot tant
Que onques mes en son vivant
N'en avoit tant veü ensemble.
« Par foi, fet Renart, il me semble
Que ci se fer oit bon logier,
Qui des meures voudrait mengier,
Mout s'i feïst bon osteler. »
Adonc conmença a aler
Entor le fossé por savoir
Se des meures porroit avoir.
Mes il ne voit mie par ont
Il en puist avoir, si en gront,
Por ce que n'i puet avenir.
La langue li prent a fremir
De lecherie et de corrout ;
Enz en la fosse saut debout,
Por ce qu'il en vol oit avoir.
Sachiez qu'il ne fist pas savoir,
Quant il ne se pot de tenir ;
A valle covint a venir,
Ou li pesast ou biau li Fust,
Ainz ne fine jusque au fonz Fust
De rooler tout contre val ;
Bien sachiez qu'il ot assez mal.
Ançois qu'il em peüst issir
I a fait li las maint soupir,
Que li fossez estoit tot haut.
Mes conment que li plez en aut,
A grant painne s'en est estors,
Mes mout fu ainz dolent du cors.
Toutevoies est eschapez,
Si est seur la fosse montez
Con cil qui art de lecherie :
« Biau sire Diex, fait il, aïde !
Conment n'avré je nu le meure ?
Oïl, fet il, que que demeure,
Je en avré que qu'il anuit,
Ainz i serai jusque a la nuit
Que je n'en aie. » Lors s'asiet.
Et sachiez que pas ne li siet
Que as meures ne puet avaindre,
Ne el fossé ne s'ose empaindre,
Que trop i ot grant painne eüe.
Lors se lieve sanz atendue,
De pierres queut plain son giron,
Si en aroche le buisson
Que les meures en velt abatre.
Bien en i giete .XXIIII.,
Mes celes qu'il a abatues
Sont dedenz la fosse chaües,
Si li anuie mout forment.
Lors dit Renart irieement :
« Je sui fox qui ici demeure,
Quant je ne menjus nule meure.
N'en menjai lonc tens a passé
Et par mon chief je l'ai voué
Que je n'en mengeré ja mes. »
A tant s'en est tornez d'ilés,
Mout ot le cuer tristre et dolent.
Mes il n'est mie alez avant
Plus de .II. arpens ou de .III.,
Quant il trouve en mi .I. bois
Gesant mon seignor Roonel
Desoz .I. arbre grant et bel,
Se vit Roonel estenduz,
Car il avoit esté batuz
D'un vilain et si fort frapez ;
A poi n'avoit esté tuez,
Ne pot movoir ne pié ne main.
Renart s'en vint vers lui de plain
Quant que il puet toz eslessiez.
Mout fu dolent et corrouciez
Des meures ou il ot failli.
Tantost vers Roonel sailli,
Si le cuide trover dormant.
Mes Roonel de maintenant
Li dist : « Sire, bien veniez vos !
Je ne puis lever contre vos,
Qar je n'ai aise ne pouoir.
— Il ne vos estuet ja movoir,
Fait soi Renart, par saint Denis,
Mes dites moi, bians doz amis,
Qui vos a si vilment feru.
— Sire, .I. vilain qui m'a batu ;
Bien sai n'en porrai eschaper. »
Renart entent bien au parler
Qu'il est mout durement blechiez,
Forment en est esleesciez,
Que mainte foiz li ot fait mal.
Lors regarde tout contre val
Le bois por savoir s'ame orroit,
Et quant il nule ame ne voit,
Jure celui qui l'engendra
Que Roonel illuec pendra,
Que ja n'en avra raençon.
Lors regarde lez .I. buisson,
Si a une corde trouvee
Que .I. vilain i ot boutee.
Maintenant a prise la corde
Renart qui a nul bien n'acorde ;
Non avra il au chief du tor.
De la corde .I. bon laz corsor
A fet cil c'onques bien ne list ;
A Roonel ignella mist,
Mes de tant rnesprist, ce sachiez,
Qu'il ne mist enz que les .II. piez.
Quant il ot mise el colla hart,
Renart, qui sot tant de barat
Plus que beste noire ne blanche,
La corde desus une branche
A getee, puis sache a lui ;
Le mastin a l'arbre pendi,
Au rniex que il pot l'atacha.
Les piez devant li al as cha,
Car maintenant fust estranglez,
Se li pié n'eüst enz boutez.
Quant Renart l'a veü en haut,
Si li dist : « Sire, Diex vos saut !
Parlez a moi se vos volez.
Par qoi estes haut encroez ?
Conment deable estes vos tiex ?
Cuidiez vos dont monter es ciex
Avec Damediex la a mont ?
Vos estes li plus fox du mont ;
Bien vos devroit honte venir,
Quant vos volez saint devenir.
Dites moi, fet il, en quel leu
Vos avez ainssi servi Dieu,
Quant vos cuidiez aler a lui. »
Roonel mot ne respondi,
Car il ne pot, que trop l'estraint,
Et Renart durement l'empaint
Par les piez et le fait branler.
A lui se prent a porpenser
Que il estrangler le voloit.
Deriere soi garde, si voit
Venir la rnesnie lou roi ;
Adonques fu en grant esmoi
Et de sa vie ot grant peor.
Fuiant s'en va tot sanz demor
Quant que il puet le grant troton,
Et cil vienent a esperon
Au plus tost que parent venir,
Que ne se porent detenir.
Devant viennent li escuier
Et li rois si venait derrier
Chevauchant avec ses barons.
A tant estes vos les garçons
Qui sont desouz l'arbre venu ;
Roonel ont trové pendu
Tuit s'arestent, ne vont avant.
Estes vos le roi a itant
Et ses barons aveques lui ;
Roonel voient qui pendi,
Si en furent trestuit dolent.
Li rois le nst prandre erroment,
Que mout en fu mautalentis ;
Si l'ont mout tost a terre mis
Trestout belement et soué.
Les eulz ovri, si a parlé
Et dist : « Ha ! sire Diex, merci,
A poi que n'ai esté peri. »
Quant li rois l'a oï parler,
Descenduz est sanz demorer.
Delez lui l'asist maintenant,
Son chief li mist en son devant.
Con deboneres et cortois
Conmença a plorer li rois,
Por la pitié qu'il a de lui.
Et quant Roonell'entendi,
Si se merveille que ce est,
Li rois li dist : « Conment vos est ?
Biax douz amis, dites le moi.
— Sire, dist Roonel, par foi
Mout ai esté en grant torment.
Mes or ne me celez noient
Qui vos estes tot demanois,
Car certes je ne vos connois
Se ne me dites vostre non.
— Amis, ce respont le lion,
Je sui rois de ceste contree. »
Roonell'ot, mout li agree
Et mout en a eü grant joie.
La teste lieve sanz delaie,
Si a son seignor regardé :
« Sire, fait il, mout grant bonté
M'avez fete, vostre merci.
Sire, quant venistes ici ?
— Orendroit voir, biaus doz amis,
Mes qui vos a ainsi maumis ?
— Sire, fet il, foi que doi vos,
Tot ce m'a fet Renart li rous,
Dont je ne cuit ja mes garir. »
Adonc a jeté .I. soupir,
Si a aprés jeté .I. plaint ;
Le visage a et noir et taint
De la painne qu'il ot souferte.
« Barons, fet li rois, quele perte
Quant si ai perdu mon baron !
Se je puis prandre le larron,
Il sera maintenant pendu. »
Et li baron ont respondu :
« Biau sire, lessiez ceste afere,
Mes fetes une biere fere,
S'en porteron Roonel tost. »
Il n'i a nul qui le deslot
Ne le contredient de rien.
Une biere font de merrien
Li baron, onques n'i ot autre,
Si ont dedenz cou chié le viautre,
Et ont mise herbe desouz.
Li rois a dit oiant trestoz :
« Roonel, mout estes bleciez ;
Mes se Diex ait de moi pitiez,
Il m'en poise mout durement. »
Maintenant conmande a sa gent
Que il gardent qu'il soit eaise.
Et cil qui furent a malaise
Du mastin qui malades fu,
S'en entremetent et fait fu
Ce que li rois ot conmandé.
Ongues n'i ot plus demoré,
La biere trossent es chevax,
Et chevauchent par mi .I. vax
Tout belement et a loisir,
Tant que ce vint a l'aserir.
Bien ot Roonel son talent,
Quant voit gue li rois est dolent
Por lui gui malades estoit,
Sel mainne si con il vouloir.
Ne onques son conmandement
Ne trespassa nus de noient,
Ainz s'en vont belement le pas,
Et sachiez qu'il ne nuisent pas
A Roonel, ançois li plest.
Tant ont erré par la Forest
Qu'il sont esloingnié grant partie.
Onques n'i ot gent departie,
Si sont venuz a la maison
Mon seignor Noble le lion.
Descenduz sont devant la porte ;
Brichemer et Brun l'ors aporte
Roonel a mont en la sale,
Qui ot le vis et taint et pale
Por les cox que ot receüz,
Et por ce que il fu penduz,
Pales fu et descoulorez.
Li rois a ses mires mandez,
Et lor prie qu'il s'entremetent
De lui et que grant paine i metent,
Aussi grant con a lui meïsrnes.
Li mires i vindrent de Limes
Et de Monpellier par dela
Por li rois qui les em pria,
I ont mis tostens lor entente ;
En toutes les plaies ot tente.
Ançois que li mois fust passez,
Fu il gariz et respassez.
Si en fu bel a tiex i ot
Et au roi qui forment l'amot :
De ce qu'i l'ont rendu tot sain
Sont li baron de joie plain
Si en demenerent grant joie,
Et li rois qui velt que l'en l'oie
Et qu'en sache c'on en fet feste,
En croule de joie la teste.
Li rois fet joie por le chien
Qui est gariz et bel et bien,
Si font tuit li autre baron.
Ici de la cort vos lairon,
Et quant lieu en sera et tens,
Si vos en diron tout a tens.
Des or de Renart vos diron,
Qui chevauchoit a esperon
Tout plain de joie et de leesce.
Devers .I. grant orme s'adrece
Et grant et haut et parcreü.
A mont regarde, s'a veü
.I. ni d'escoufle qui fu biax ;
Dedenz avoit .IIII. escoufliax
Aussi druz conme pere et mere.
Renart jure rame son pere
Qu'il est venuz a droite voie,
Se l'escoufle ne le desvoie.
Mes il s'en voudra bien vengier,
S'i li mainne point de dangier.
Lors se conmance a rebracier,
A mont l'arbre prant a puier,
Au miex qu'il pot monter en haut,
Au ni en vint que pas ne faut.
Conme desvez et esragiez,
Si les a toz .IIII. mengiez,
Qar en son cuer avoit grant Fain.
Or en a il son ventre plain,
Mes ainz que il fust descenduz
Es vos li escoufles venuz.
Quant il n'a ses faons trovez,
Si li corut conme desvez,
Bien ental entez de mal fere.
Renart ne se pot arier trere,
Que trop avoir plainne la pance.
Li uns des escoufles s'avance,
Si a donné Renart tel flat
Que jus a la terre l'abat,
A poi n'a esté mahaingniez.
Renart est mout tost redreciez
Que fouir s'en voloit a tant ;
Mes li autre vint au devant
Touz aïrez conme dragon,
Renart saisi au peliçon
Si l'a a la terre abatu,
Mout par ont bien Renart batu.
Anbedui li corurent sus,
Si le traïnent sus et jus,
Batant des eles et des piez,
Des bes fierent con esragiez,
Ne Renart ne se pot desfendre.
As ongles le corurent prendre,
En la char li metent dedenz,
Et Renart si giete les denz
A tant de force con il l'a :
L'une des escoufles prise a
Par mi le cuer, sel destraint si
Que le cuer en .II. li parti,
Si l'a despechie trestoute.
L'autre escoufle por ce ne doute
Ne plus a enviz nel requiert,
Vers lui s'en vint et puis le fiert
Grant coup et menu et sovent.
Mout va a Renart malement,
Car cil qui estoit sanz peor,
Li corut seure par iror,
Si li fait tout le pis qu'il pot.
Ainz Renart tant crïer ne sot,
Ne merci querre ne trouver,
Que il em peüst point trover.
Ocis l'eüst tout vraiement,
Ja de la mort n'eüst garant,
Ja li eüst les eulz crevez,
Quant Renart saut conme desvez,
Si l'a pris par le col as denz
Que toutes li enbati enz.
Il ne l'espargna illec mie,
Du cors li a traite la vie
Con cil qui fu preuz et delivres.
Mes qu'il li donnast .vs. livres,
Ne marchast il .I. pas avant ;
La se couche. Es vos a tant
.I. chevalier qui trespassoit
Par illeques, et si menoit
.I. escuier et .I. garçon.
Si con il viennent abandon
Par entre le bois et l'essart,
Gardent, si ont veü Renart
En mi le chemin tout envers ;
Mout ot le vis et pale et pers
Si con il ot esté bleciez,
Si ot le cuir tot detranchiez.
Le chevalier l'a regardé,
Son escuier a apelé,
Si li a dit : « Se Diex t'aït,
N'est ce gorpil qui ci se gist ?
— Oïl, sire, foi que vos doi,
Mes il est mort si con je croi. »
Dist.I. chevalier : « Ce m'est vis
Que cil escoufle l'a ocis
Et il les a mors ambedeus.
— Sire, fait il, ce n'est pas gieus,
Gorpil set trop de mal por voir.
De cestui voilla pel avoir,
Bien me porra avoir mestier.
— Tu diz bien, fait li chevalier,
Fai le donc porter en maison,
La pel est bone et de saison. »
Li escuier des cent a tant,
Renart par les .II. jambes prant
Et maintenant a tret s'espee,
Par les jarez li a boutee,
.I. plançon de chesne a coupé,
Adonc li a par mi bouté.
Le garçon apele et il vient,
Le gorpilli baille qu'il tient,
Et cil le prent mout volentiers.
« Tien, va, fait soi li escuiers.
Si porte en meson ceste beste,
Et garde nulieu ne t'areste.
Et tu quant en meson vendras,
La pel du dos li osteras.
— Volentiers, fait il, par saint Pol. »
Le gorpil a mis en son col,
Si s'en est torné demanois,
Et lesse son seignor el bois ;
A l'ostel va son droit chemin.
Or est Renart en mal traïn,
Se par enging ne s'en estort.
Il ne puet eschaper de mort,
Qu'il est miex pris que au broion.
Et li garz se mist el troton
Tant que le bois a trespassé ;
En la praierie est entré
Qui estoit grant et longue et lee.
Renart porte que pas n'agree
Ce que il tient si malement
Que par les piez contre val pent ;
Forment se tient a mal bailli.
Lors regarde tot entor li,
S'il veïst nul honme vivant.
Et molt se tient a recreant
Qant ainssi se lesse porter,
Si se conmence a porpenser
Conment il porra esploitier
Por eschaper au pautonnier.
Quant Renart porpensé se fu
Et il n'ot entor lui veü
Qu'il n'i a choisi home nul,
Celui par les naches du cul
A pris as dens sanz delaier.
Et li garz conmence a crïer
Quant que il pot, pas ne se faint,
Et Renart durement l'estraint
Et au plus qu'il pot les denz serre
Tant que li garz chaï a terre,
Ou biau li soit ou mal li sache.
Et Renart toutevoies sache,
Ne onques ne le volt laschier,
Tant que li garz prist a sachier
Le baston qu'esgarez avoit,
Por ce que ferir le vouloit.
Quant Renart se vit delivré
Et le garçon vit aïré,
Qui du baston le volt fraper,
De lui se part sanz demorer,
Car peor ot qu'il nel ferist.
A tant a la fuie se mist
Au plus durement que il pot.
Or se puet bien tenir por sot
Le gars, quant il l'en vit aler,
De duel conmença a plorer.
Et tout en plorant s'en retorne,
Jusque a son seignor ne sejorne,
Si li conte con ment Renart
S'en va fuiant par .I. essart,
Et conment il le prist as denz,
Et conment il li mist dedenz
Les naches par la ou le prist,
Et conment le baston hors mist
Por ce qu'il le voloit ferir,
Mes tantost se mist au fouïr,
Si se mist tot par mi les plains.
« Et je remés tout d'ire plains
Por ce que je aler l'en vi. »
Quant li chevalier l'entendi,
Ses paumes en bati de joie :
« Par foi, fait il, ne cuit que j'oie
Ja mes aussi bele aventure. »
A tant s'en vont grant aleüre,
Sel lessierent ester a tant.
Et Renart s'en vet randonant
Par mi les prez a grant esploit
Con me cil qui assez savoir
Plus que nul autre de barat.
Fuiant s'en vet pensis et mat,
Tristre et dolent et corroucié
Par mi le pré tout eslessié ;
Mout se demente et mout s'esmaie,
Car mout li deult et cuir et plaie,
Si ne puet pas si tost aler,
Et dist se il pooit trover
Une herbe que il connoissoit,
Tantost sa plaie gariroit.
Mout reclainrne Deu doucement
Qu'illi envoit prochainnement
Si con il en a grant mestier.
A tant trespasse le sentier
Qui en la praierie estoit,
Sor .I. fossé garde, si voit
L'erbe que il demande et quiert.
Maintenant ses pates i fiert
Et si l'a mout tost esrachie,
Ne l'a triblee ne hachie,
Ançois li a mis sanz tribler.
Du remanant prist a froter
Trestotes les plaies qu'il ot,
Et li cuir maintenant reclot,
Et fu gariz et trestouz sains ;
Vers le ciel estendi ses mains.
De la joie qu'il a tressaut,
Outre le fossé fist .I. saut,
Si se senti fort et legier.
Maintenant se mist au frapier
Tant qu'en la forest est venuz ;
Ne fet pas semblant d'esperduz,
Mes mout se vet esjoïssant
Tant que trova vers .I. pendant
.I. cerisier mout bien chargié.
Estes le vos tant aprochié
Que il est de desouz venu.
Mes onques tel joie ne fu
Con Renart fet li desloial,
Si bee a mont et puis a val
Tant qu'il choisi sor l'arbre en haut
Le moisnel qui saut et tressaut
De branche en branche si se joe.
Et Renart si l'en araisonne :
« Droïns, mout as de tes aviax,
Plus en as que nus autres oisiax,
Qui as cerises te delites.
— Renart, jes vos daim toutes quites,
Fet Droïns, c'anuiés en sui.
Deables enportent tel deduit ! »
Fet Renart : « Quant n'en puis avoir,
Or m'en donnez .II. por savoir
Queles eles sont a mengier.
— Ainz ne mengas de tel mengier,
Fet Droïns, en toute ta vie.
Ne sai se tu en as envie,
Mes je t'en donré volentiers,
Se mengier en puez .I. setier.
— Mout grant merciz, biax douz amis,
Que n'estes pas a contredis,
Fet Renart, quant je les tendrai,
Grant guerredon vos en rendrai. »
Renart se tais t, si ne dist plus ;
Et Droïn li a jeté jus
.III. cerises en .I. tenant,
Et cil les menja maintenant
Mout volentiers et de bon grez.
« Ha ! Droïns, donnez m'en assez,
Fait soi Renart, car bones sont.
— Par l'ame de toi, dont ne sont ? »
Fait Droïns. « Oïl, par mon chief.
— Tu'n avras, a cui que soit grief,
A grant plenté et a foison. »
Et lors l'en giete plain giron,
Si en menja Renart assez
Tant qu'il en fu touz saoulez.
Et dist Droïns : « En vels tu mes ?
— Nenil, fet il, j'en ai adés ;
Je n'en voil plus, vostre merci.
N'en puis plus mengier, jel vos di.
— Renart, dist Droïns, entendez !
Je vos ai ci bien esprovez,
Et tot ce que tu as requis.
Vos avez mainte afere enquis ;
En plusors leus avez esté.
Et en yver et en esté
As esté en maintes contrees ;
Mainte aventure i as trovees
De teles ou as mout apris
Dont tu porras monter em pris,
Se tu les as bien retenues.
Je ne sai se voz genz menues
Vodroies point de ton savoir
Ensaignier ; fai moi dont savoir,
Por ce que j'en ai grant mestier,
Por ce te demant et requier. »
Dist Renart : « Por saint Nicholas,
Ne te mesconseilleré pas,
Que tu m'as ma volenté faite.
Or puez dire qant que te haite,
Et je te conseilleré bien.
Ne t'en estuet douter de rien ;
Se ge puis, conseil i metrai,
Que par la foi que je te doi,
Ja riens ne savras demander
Que ne face sanz demorer,
Se tu diz chose que je sache
Que je n'i doie avoir donmage.
Tout maintenant sanz decevoir
Vos en voudré dire le voir ;
Mes di moi qant que il te siet. »
Droïns qui sor l'arbre se siet,
Li respont : « Renart, or entent
Ce que je te dirai briément.
J'ai ci illeques delez moi
.IX. moisniax, foi que je te doi,
Qui chascun jor chient de goute.
— Or n'en soiez de rien en doute,
Fait Renart, que bien les garrai,
Or n'en soiez pas en esmai.
Tu sez bien qu'il n'a pas passé
Plus de .II. anz que j'ai esté
En Calabre et en Lombardie,
En Toscane et en Hermenie ;
J'ai .III. foiz passee la mer
Por mechine querre et trover
Mon seignor l'empereor Noble.
Por lui fui en Costentinoble,
Si ai esté en mainte terre ;
J'ai passé la mer d'Engleterre
Por le roi .II. foiz, voire .III..
Je fui en la terre as Irois,
Tant alai cerchant la contree
Que j'ai la mecine trouvee
Dont li rois fu gariz et sains ;
De son païs sui chastelains.
— Renart, fait il, or m'enseigniez
Con ment mesenfanz guarirez.
— Droïn, fait il, par saint Os mer,
Tu les feras crestïenner.
Si tost con baptisié seront,
Ja mes de tel mal ne cherront. »
Et dist Droïn : « Ce puet bien estre,
Mes ou troveroie je prestre ?
— Prestre ? dist Renart, par ma foi
Ja sui je prestre de la loi. »
Dist Droïn : « Par l'ame mon pere
Je l'avoie oublié, biau frere.
Mes or vos pri ge et requier
Que vos les venez bautisier.
— Mout volentiers, se Diex me gart,
L'ainnez avra non Lienart,
Et des autres penseron bien. »
Ce dist Droïns : « Vos dites bien. »
Es vos Droïn el ni entré,
Si avoit pris son filz l'ainné
Si li a jeté sanz tençon.
Et Renart tendi son giron,
Si l'a receü sanz dangier,
En son cors le fist prisonnier.
.I. et .I. les li a jetez,
Renart les a crestïennez.
Dist Droïn : « Baptisiez les bien.
— Ja ne vos en doutez de rien,
Que ja mes chient de mal mal. »
Droïn regarde contre val,
N'a ses filz veüz ne choisiz ;
Si s'aparçut qu'il ert traïz.
« Renart, fait il, ou sont mi fil ?
Je cuit fait m'en avez essil.
— Non ai, ançois sont ça a val.
— Haï ! traïtre desloial,
Fet Droïn, tu les as mengiez.
— Non ai, fet Renart, ce sachiez.
— Si avez, fait Droïn, par certes
Rendu m'avez males desertes
De ce que je servi vos é.
— Tu es fox, il s'en sont volé.
— Volé ? non sont. — Si sont, par foi.
— Mentiroies ent tu ta foi ?
— Par ma foi, ouïl, se je voil.
— La male goute te criet l'ail,
Fet Droïn. — Mes a toi si face.
— Je te donroie les la face,
Se je te tenoie, je cuit.
— Tu me ferras ? Vien moi ferir.
— Non feré voir, car je ne puis.
— Tu ne puez ? Tes toi, je ne ruis.
— Mes or me di, traïtres faus,
Que tu as fet de mes oisiaus.
— Que j'en ai fet, dirai le toi :
J es ai mengiez en moie foi.
— Mengiez, las ! — Voire, par mon chief,
Tu n'en vendras ja mes a chief,
Et par trestoz les sains del mont
Ja mes de cel mal ne cherront,
Et que qu'en deüst avenir,
Je te vodroie aussi tenir. »
A icest mot s'en est tornez
Renart, que plus n'est sejornez.
Et Droïn son duel en conmence,
Tout seul a lui meïsmes tence
Et dist : « Las ! dolent, mi enfant,
Je vos ai mort, or m'en repent.
Receü avez mort par moi,
Nus n'i a coupes fors que moi.
Trestoz vos ai livrez a mort,
Sor moi doit estre tot li tort,
Et je ne quier mes vivre plus. »
A tant se laisse chaoir jus
A la terre trestouz pasmez.
Mout durement s'est meheingniez,
Si se clainme chaitis et fox,
De son bec se donne granz cox ;
Si durement se fiert et plume
Que sor lui lesse poi de plume
Que il ne l'ait toute esrachie ;
Mout en a soufert grant hachie.
Quant il se fu tant combatuz,
A soi meïsmes debatuz,
A laidengier et a malmetre,
Pense conment porra fin metre
A lessier le duel que demainne,
Que mout i a soufert grant painne.
Tantost a porpenser se prist
De Renart qui tant li mes fis t,
Conment il s'en porra vengier,
Qar la venjance aroit mout chier.
Lors se porpense qu'il fera ;
Trestot le païs cerchera
S'il pu et trover de nule part
Qui le puist vengier de Renart.
A itant s'est mis a la voie,
Mout prie Dieu que il l'avoie
Et en tel lieu et en tel cors
Que trover puisse aucun secors.
Et sachiez bien par saint Martin,
N'i lesse lisse ne mastin
En tout le païs qu'il ne prist
Que envers Renart li aït.
De ce que li avra pramis
Durement s'en est entremis.
Mes chascun a cui il parloit,
Mout gentement li responnoit
Qu'il ne s'en volent entremetre :
« Car grant entente i covient metre,
Font il, ne nos entremetrons,
Car durement Renart doutons,
Ne ja sor lui en nule guise
Ne movrons por fere justice ;
Alez vos aillors porchacier. »
En Droïn n'ot que coroucier,
Quant le respons a entendu.
Onques n'i ot plus atendu,
Ainz se part d'els et si s'en vet
Corouciez et mout grant duel fet.
Quant Droïn fu d'els departiz,
Vet s'en courouciez et marriz
Et demainne si grant doulor
Con cil qui ot assez tristor.
Si con estoit au repairier,
Si trova desus .I. fernier
.I. mastin megre et menu
Qui de fain estoit tot velu.
Ne pot movoir ne pié ne main,
Mout ot en son païs grant fain.
Quant Droïn l'a trové gisant,
Devant lui vint de maintenant :
« Morant, fet il, conment t'esta ?
— Sire, fait il, mout mal me va.
De fain muir, ne me puis aidier ;
Qar ne puis trover que mengier.
J'ai servi .I. mauvés vilain
Qui crient oan morir de fain.
— Par mon chief, dist Droïn, Morins,
Il cuide avoir herbout tot dis
Por le tens qui est .I. pou chier.
Mes or entent, biaus amis chier,
Se tu me vels fere .I. servise,
Je te di bien tout sanz faintise
Que puis l'eure que tu nasquis
Nul si preudome ne veïs ;
Qar je te di sanz losengier
Tu avras assez a mengier.
— Sire, dist il, or m'entendez.
Se vos a mengier me donnez
Tant que je sente .I. poi mon cuer,
Je vos di bien que a nul fuer
Ne savrez chose demander
Que ne face sanz demorer.
Et bien sachiez sanz nule doute,
Quant j'avoie ma force toute,
Ne m'eschapast n'a bois n'a plain
Biche ne ours ne cerf ne dain,
Ne beste nulement fust sage.
Mout avoie grant vaselage,
Et si avoie grant esfors.
Mes dont que viengne li confors,
A mengier me conforteroie ;
Qar bien sai, s'a mengier avoie,
Ainz ne fui si fort a nul tens
Conme je seroie par tens. »
Morant parole, cil se taist :
« Biax amis, dist il, s'il te plaist
Qu'a mengier aie a mon voloir,
Ne savras riens amentevoir
Ne conmander que je ne face.
S'a mengier ai par vostre grace,
Et me raiez en force mis,
Dont seroie toz vostre amis. »
Dist Droïns : « Assez en avrez,
Que ja tant mengier ne savrez
Que vos n'en aiez a plenté. »
Morant respont : « Or en pensez
Que pres sui a vostre devise
Que je face vostre servise.
Mes qui est cil que vos haez ?
Gardez que ne me soit celez. »
Dist Droïn : « Foi que je doi vos,
Ce est Renart li mauvez rous
Qui touz mes enfanz a mengiez,
Par lui sui forment mehaingniez ;
Domage m'a il fait et lait.
Se g'iere vengiez, Diex le set,
Riens el monde ne me faudroit.
— Droïn, dist Morant, tu as droit,
Mes tu en seras bien vengiez.
Mout est Renart outrecuidiez
Qui ce t'a fait. Mes par ma foi,
N'en soies ja mes en esfroi,
Fait soi Morant, n'en doutez ja,
Qar par celui qui m'engendra,
Se vos le covent me tenez,
Renart sera mout mal menez,
Se gel puis tenir entrepiez.
— Levez sus, ne vos esmaiez,
Fait Droïn, et aveques moi
Vos en venez sanz nul delai. »
A cest mot s'est Morant levez,
Mes tant estoit de fain grevez
Qu'a pain es se pouoit lever.
Tout souavet et sanz dangier
S'en va Morant aprés Droïn
Trestout belement le chemin,
Car covoitise ot de mangier.
En .I. buisson le fist mucier
Pres du chemin illec delez.
Et dist Droïn : « Or m'entendez,
Atendez moi ci voirement.
Vos avrez a mengier briément,
Car je voi la venir .I. char
Ou il a assez pain et char.
G'irai le charretier lober,
Et tu penses de tost aler.
Quant verras que il entendra
A moi, vers la charrete va,
Maintenant et sanz contençon
En traïneras .I. bacon
Si con tu sez qu'il est mestiers.
— Par foi, fet Morant, volentiers. »
A tant s'en va Droïn corant ;
Es vos le charretier errant
Qui a grant erre chemin oit.
Et Droïn cele part venoit
Mout durement sanz atargier,
S'en vet devant le charretier
Tout aussi con s'il fust ses druz.
Le charretier est descenduz,
Saillant de devant li s'en va,
Et li charretier aprés va
Corant .I. levier a son col.
Mes Droïn ne fist pas que fol,
Que pas atendre ne le volt.
Le charretier durement cort
Aprés, que prendre le voloit.
Et Droïn devant li coroit
Quant que il pouoit durement,
Et Morant ne va demorant,
Qui se gis oit enz el buisson.
A la charrete de randon
En est venuz si con il puet,
Mes ce que haut monter l'estuet
Li anuie, mout ce sachiez,
Qar mout estoit mesaiesiez.
Toutes voies est montez sus,
Si a geté .I. bacon jus,
Puis descendi delivrement.
Son bacon en va traïnant,
Et a mout grant dolor l'emporte.
Et Droïnet qui se deporte
Au charretier qu'il fet muser,
Si s'en vole sanz dernorer,
Si a lessié le charretier.
Et cil se met au repairier,
A sa charrete vint corant,
Tot ot le poil du dos suant.
Durement se laidenge et blasme,
Et mout forment se mesaesme
Por ce qu'il a Droïn chacié,
Si se tenoit a engingnié.
Mout est corouciez et marriz
Desus son cheval est sailliz
Et s'en vet a tot sa viande,
Droïn au deable conmande.
Et cil qui aillors fu pensis
Desus le buisson s'est assis,
Si trova Morant qui menjut.
« Morant, fait il, Diex t'en aiut !
— Sire, dist il, bien veniez vos,
Je me levasse eontre vos,
Mes je n'en sui pas aesiez.
— Seez vos et si vos taisiez,
Fait Droïn, et si te repose,
Que tu n'as mestier d'autre chose.
— Sire, c'est voir, se Diex me saut.
Mes a boivre, sire, il me faut,
Qar a mengier ai a foison.
— Tu en avras, se nos pouon,
Fait Droïn, a cui qu'il anuit,
A grant plenté encor enuit ;
Qar je voi, si con je devin,
Une charretee de vin
Dont tu avras a grant plenté,
Car je sui bien entalenté
De toi servir a ton voloir.
— Vos ferez, fait il, grant savoir. »
A cest mot s'est Droïn levez
Conme cil qui fet de bon grez
Et qui asez savoit d'engin,
Venuz est en mi le chemin.
La s'areste ; ez vos a tant
.I. charretier qui vient batant
Et ne vint pas a reculons.
Droïn au cheval des limons
Saut sus sa teste maintenant,
Et de son bec le vet bechant
En l'ueil que a poi ne li crieve.
Au charretier durement grieve
Si li anuie mout forment.
Son levier a pris erroment,
Si le volt ferir, mes il faut ;
Car Droïnet d'autre part saut
Qui ne volt pas estre feru.
Cil a son cheval conseü
Par mi la teste si tres fort
Qu'en mi la voie l'abat mort.
Le colli brise et les .II. piez,
Li charretier n'en fu pas liez,
Car il meïsmes trebucha.
Le char verse, l'esoil brisa,
Si est desfonsiez li tonniax.
D'autre part s'en va li moisniax
A Morant qui fu en la haie :
« Morant, fait il, or ne t'esmoie,
Car tu avras a boivre assez.
— Sire, Diex vos en sache grez !
Fait Morant, qar je sai de voir. »
El charretier n'a que doloir ;
Son cheval vit mort estendu,
Et si vit son vin espandu.
Grant duel en ot, son coutel tret
Tot belement et tout a tret,
Si a son cheval escorchié ;
Mout avoit le cuer coroucié.
Mes a Morant en fu mout poi
Et Droïn li dist : « Par ma foi,
J'en voi aler le charretier,
Et tu as assez a mengier
.II. mes de char fresche et salee.
Or vien boivre, se il t'agree,
Que tu en avras a plenté. »
Andui sont cele part alé,
Si but assez tant con lui plot :
« Es tu bien aaise, Morot,
Fait Droïn, as tu ton valoir ?
— Sire, se vos plet, oïl voir,
Fait Marant, la vostre merci. »
Une piece furent ainsi,
Et menja et but a grant tas
Tant que il fu et gros et cras,
S'ot le cors legier et ignel.
Adonques a dit au moisnel :
« Sire, fait il, vostre merci !
Vos m'avez bel et bien servi
Tant q'ai le cors fort et legier.
Or sui tot prest de vos vengier
De Renart dont vos pleingniez si.
Il comparra par tans l'anui
Que il vos a fait, ce sachiez. »
Et Droïn s'est levez em piez
Si tost con il l'a entendu,
Doucement li a respondu :
« Biaux douz amis, vos dites bien.
Ne me faudrait el monde rien,
Se vengiez estoie de lui.
Je m'en vois, or m'atendez ci ;
S'irai savoir et esprouver
Ou je le porroie trouver.
Et gardez que ne vos movez
Jusque a tant que vos me verrez.
Je m'en irai a son recet
Trestout belement et sanz plet,
Si l'amenrai ça, se je puis. »
Dist Marant : « Se tenir le puis,
Je n'en prandroie nu le chose. »
Droïn s'en va, cil se repose ;
Si s'en vole par .I. essart
Droitement au chastel Renart,
Qar il le savoit mout tres bien.
Droïn qui nel doute de rien
S'en est venuz devant son huis,
Si regarde par .I. pertuis
Et vit Renart qui se gisoit.
Et cil qui mout de mal savoit
S'escrie quant qu'il pot crïer :
« Renart, et qar me vien tuer,
Vien tost a moi et si m'estrangle !
Je ne me movré de cest angle,
Fai tost et si me vien mengier !
De duel cuit ge bien esragier,
Vien, si delivre cest païs,
Quant tu as mes enfans ocis,
Qar certes ne quier vivre mes. »
Renart se gisoit tout en pes,
Moult eaise se reposait,
Quant oï Droïn qui criait
Que il l'alast mengier la fors.
Trestout maintenant sailli hors,
Ou qu'il voit Droïn, si li cort,
Mes n'ot cure de tel acort,
Qu'il ne volt pas encor morir.
.I. petit a pris a fouïr
Et puis aprés se rest assis.
« Fi, fet Renart, mauvez chaitis,
Tu fuiz, si ne m'oses atendre.
Cuides tu que te vaille prandre ?
Par la foi que doi saint Simon,
Je ne me fis se jouer non,
Que je ne bee a toi touchier
Plus que me vodroie sachier
Mon oil de ma teste et crever.
Ne te voudroie je grever
Ne ne te voil certes nul mal,
Et car te sié ci en cest val,
Si te repose delez moi ;
Ne te voil nul mal par ma foi.
Certes je ne te prandré pas
Ne ja par moi mal n'i avras.
— Si feras par l'ame de toi,
Fait Droïn, vien en aprés moi,
Qar je ne me movré d'ici.
Ce poise moi quant je foï,
Par m'ame n'irai en avant. »
Et Renart qui va desirrant
Et covoitant lui a avoir
Si cuide bien qu'il die voir.
Cil li corut et cilli saut
Et Droïn fist .I. petit saut
Tot coiement et sanz tençon,
Tant qu'il vint dedenz le buisson.
Adont s'asist et dist : « Par foi,
De ci ne me movré por toi,
C'ileques voil ge mourir. »
Renart qui fu en grant desir
De lui prendre et entalentez
Mout en avoit grant volentez,
Si li est coru les galoz.
Mes Morant qui estoit repoz
Si est hors du buisson sailliz.
Par lui fu Renart assailliz,
Si li cort sus plus tost qu'il pot.
Quant Renart l'a veü, por sot
Se tint, si torne le talon.
Le mastin le prant au crepon,
As denz le prent et tire et sache.
Renart s'estort, si li eschape,
Et cil cort aprés, si le prent
Par la cuisse qu'il ne mesprent,
Et tantost a terre le lance,
Si li est montez sor la pance.
As denz le houcepine et sache ;
Tel corroie du dos li sache
Qui plus de .III. doie ot de lé.
Es vos Renart bien adoulé
Et corouciez si n'en pot mes.
Et Morant le tint si de pres
C'onques les denz de son dos n'oste.
Renart n'eüst soing de tel oste,
Mes il ne s'em pot escondire,
Durement la char li descire.
Tant le sache et tire et mort
Que il l'avoit lessié por mort ;
Par anui l'a Morant lessié.
Es vos Droïn tout eslessié,
Si est devant Morant venu.
« Conment, fet il, t'est avenu ?
— Bien, dist Morant, n'en doutez ja,
Je cuit ja mes ne mengera ;
Tant l'ai a mes denz desachié
Que bien sai qu'il est meheingnié.
S'il eschape, n'en doutez mie,
Diable avra en aïe.
Certes n'en eschapera pas,
Qar je l'ai tant batu li las
Que ja mes loiaux ne sera,
Ne ja mes sor piez n'estera,
Trop a en males mains esté. »
Dist Droïn : « Ce me vient a gré,
Bien m'as rendu ce que t'ai fet. »
A icest mot Morant s'en vet,
S'a li .I. l'autre conmandé
Mout debonerement a Dé.
Morant s'en va, plus ne demande,
Droïn a Damedieu conmande,
A icest mot s'en est tornez.
Droïn qui ne fu pas irez,
Remest, s'est venu a Renart
Corant, que mout li estoit tart
Que il eüst dist son plaisir,
Que mout en avoit grant desir.
Les sauz menuz vers lui s'en vient,
Demande li con se contient :
« Conment vos est, sire Renart ?
Ci endroit vaut petit vostre art,
Or estes vos trap malbailliz.
Vostre peliçon est failliz,
Pieces i faut et paletiax ;
Mout sont desirrees vos piax.
Se li tens .I. petit se tient,
Autre peliçon vos covient,
Ou vos morroiz de froit sanz dote
Se Hermeline ne vos boute
Entre sa chemise et sa char.
Or nel tenez mie a eschar,
Se ce vos ai amenteü. »
Renart n'a nul mot respondu ;
Si.I.ot il bien, mes n'a pooir
De nul de ses membres movoir.
Quant Droïn l'ot assez gabé
Tant con li plot et vint a gré,
De lui se part et si s'en vet
Et durement grant joie fet
De Renart dont il s'est vengiez.
Renart remest toz detranchiez
Des denz au chien en tel maniere
Que il n'alast avant n'ariere,
Qui li deüst couper les piez.
Illec remest toz corouciez
Con cil qui ne se pot movoir
D'ileques pour nul estovoir,
Que de noient son cuer ne sent.
A tant es vos dame Hersent
Sa conmere qui tant l'amot,
En son cuer amis le .I.mot,
Et Ysengrin aveques lui.
Quant il orent Renart choisi
Et l'ont veü si atorné,
Adonc en son a lui alé
Mout corouciez et mout dolent.
« Lasse chaitive ! fet Hersent,
Je voi ci mon compere mort.
Dolente, ou prandré ge confort ?
Ha ! chaitive maleüree,
Con je fui de forte heure nee ! »
Dist Ysengrin : « Dolent chaitis,
Mout me poise que je sui vis,
Quant je mon compere ai perdu
Qui m'avoit tant secoreü ;
Au grant besoing me portoit foi
Et or est mort, ce poise moi.
Las chaitif ! Qui a or ce fet ?
Durement s'est vers moi mesfet.
Si m'aït Diex, se jel savoie,
Mout durement l'en vengeroie.
Se le pou oie as poins tenir,
Mout tost le covendroit fenir,
Si me face Diex vrai pardon,
Que ja n'en aroit raençon.
Mes que vaut ce ? Ce est du mains.
Mout a esté en males mains
Mes comperes, dont sui iriez.
Ha ! las, dont est il repairiez ?
Por coi et par quel achoison
Se departi de ma maison ?
Haï ! con grant maleürré
En male prison a esté.
Mes bien voi sa mort i gesoit,
En avant aler ne pouoit. »
Renart entendi son compere
Et s'avoit oï sa conmere
Qui por li mout grant duel demainne,
Si respondi a mout grant painne.
« Biau compere, ne plorez pas !
Se Diex plet, je ne morré pas,
Ançois en eschaperé bien.
Ne vos esmaiez ja de rien,
Se Diex plest et sa douce Mere. »
Quant Ysengrin ot son compere
Qui parole, mout en fu liez :
« Vos estes mout mesaiesiez,
Fait Ysengrin, biau douz amis.
En grant dolor a mon cuer mis,
— Ne sera mes en piece liez, —
Que mout par estes domagiez.
Cele pel est a force frete ;
Male jornee avez hui fete.
— Voire, dist Renart, Dieu merci,
Malement m'a le cors nerci
Et desachié et detiré,
Si m'a malement atiré
Que ne sai se porrai garir. »
Et dist Ysengrin : « Mout desir
Que a garison soiez mis.
— Par foi, fet Renart, biax amis,
Je cuit que ge garroie bien,
Se g'eüsse fuisicïen. »
Et dist Hersen : « Biau douz amis,
Qui est qui si vos a maumis ?
Issi m'aït saint Julïens !
— Dame, tot ce m'a fet li chiens,
Ne puis trere ne mains ne piez.
— Se vous guarir en pouïez,
Ne me chaudroit, fet Ysengrin,
.III. mars ou .nn. d'esterlins,
Ou plus encor, biax amis chiers,
Donré au mire volentiers
S'il vos puet metre a garison.
— Biau compere, par saint Symon,
Fait Renart, bien eschaperé. »
Lors a Ysengrin acolé
Et baisié .III. foiz en la face.
Dist Renart : « Se Diex bien me face,
Ne me puis de ci remuer,
Se vos ne m'en fetes porter ;
Ja ne verroie l'aserir. »
A tant le corurent saisir,
Si le prannent de toutes pars,
Si l'en porterent entre bras
A lor ostel a mout grant paine.
De lui servir chascun se paine
Et mout i me te nt grant entente ;
En toutes ses plaies ot tente,
Poison li font boivre et mecine,
Qui ert d'erbes et de racine
Si con li mires li ensaingne.
Ne cuit mie que il se faingne
De lui garir et respasser.
Ainz qu'en veïst le mois passer,
Fu il gariz et respassez.
Li mires qui si fu lassez
A lui garir et alegier
Estoit venuz de Monpellier
Ou Ysengrin l'envoia querre ;
N'ot meillor mire en la terre,
Ne en France, si con je cuit :
En lui ot sage honme et recuit.
De plaies garir et saner,
Tant se volt de Renart pener
Que il l'a a guarison mis.
.I. marc d'or li avoit pramis
Ysengrin, si li a baillié ;
Tant en a son cors traveillié
Qu'il l'a rendu guari et sain.
Congié a pris a l'endemain
Li mires, et Renart remaint
La ou il cuide que l'en l'aint,
Et si fesoit on sanz gabois.
Illec sejorna bien .I. mois
Ovec Hersent et Ysengrin
Tant qu'a .I. vendredi matin
Se leva, si con j'ai apris.
Con me cortois et bien apris,
Li donne Ysengrin doucement
Congié ; mout en pesa Hersent,
Et jure le cors saint Johan
Son voil : n'en partira ouan.
« Dame, fet il, bien vos en croi,
Mes par celui en cui je croi,
Vos m'avez bien servi a gré. »
A tant avale le degré
Si s'en issi de maintenant.
Dame Hersent remest plorant,
Et Ysengrin si le convoie
Tant que il l'ot mis a la voie.
Retornez s'en est toz pen sis,
Et Renart s'est au troter pris,
Par mi forez, par mi larriz,
Grant joie a qu'il est gariz.
Renart s'en vet a longue alainne,
Grant joie en son cuer dernainne
De ce qu'il est fors et delivres.
Mes qui li donnast .ve. livres,
Ne vodroit il estre en tel point
Con il a esté a cest point,
Et va fuiant grant aleüre,
Si regarda par aventure
Delez .I. buisson bel et grant,
.I. escuier trova pissant.
Son cheval fu en mi la voie,
Et Renart s'est mis a la voie
Et voit la sele el roncin,
Si i ot pendu .I. bacin
Dont en fet as anes peor ;
Mout i avoit cointe tabor.
De delez la sele a l'arçon
Avait atachié .I. faucon.
Renart si l'avoit regardé,
Cele part va, n'i a tardé
Et choisi celui qui pissoit.
Vers le roncin que tant prisait
S'en vient, que ne demeure plus,
Tot maintenant est sailli sus ;
Si le fiert grant cox des talons,
Renart le Eert de grant randons.
Trestot aussi com a besoing,
Le faucon a mis sor son poing
Dont il a en son cuer grant joie,
Esperonnant s'en va sa voie.
Li escuier oï la frainte,
S'espee trait qu'il avoit çainte,
Si cort aprés de maintenant,
Et Renart si s'en vet fuiant
Qui n'ot cure de son acort.
Li escuier l'ot perdu tost
Qui ne pot pas si tost aler.
Renart pense d'esperonner
Grant aleüre par le bois
Tant qu'il a trové .I. marais
A l'issue du bois ramé.
Anes i avoit a plenté
En .I. estanc qui i estoit.
Renart s'en va cele part droit ;
Quant Renart a l'estanc veü,
Onques mes plus joians ne fu.
Son tabor sone et eles saillent,
Je ne cuit pas q'ainsi s'en aillent ;
Se Renart puet, il en avra.
Tantost le faucon deslaça,
Les giez laça sanz demoree,
Et cil se rnist a la volee
Qui mout durement s'esvertue ;
A tant a une ane abatue,
Soz lui la tint entre ses piez,
Renart s'est mout tost eslessiez,
Le faucon reprent, si le jete,
Et il tot maintenant s'adrece,
Si en a une autre saisie,
Contre la terre l'a chastie
Et Renart si l'a tantost prise.
Mout en fet grant joie et mout prise
Le faucon et mout le tient chier ;
Tantost se rest mis au frapier.
Qu'iroie lonc conte fesant ?
.III. anes prist en .I. tenant,
Renart mout grant joie en a fait,
Derrier lui trosse, si s'en vait ;
De son gaaing biau se deporte,
Desor son poing son faucon porte.
Es le vos enz el bois entré.
Mes il n'ot pas granment alé,
Quant vit le limaçon venir
La lance el poing, l'escu tenir
Sor .I. cheval tout afichié,
Bien armé, le hiaume lacié ;
Poingnant venoit par .I. essart.
Si tost con ot veü Renart,
Grant joie en ot en son corage,
Car il li ot fait maint donmage,
Mainte rancune et maint anui.
Vengier s'en cuide encore encui
De tout l'anui que fet li a ;
Orendroit, ce dit, li vendra.
Quant Renart a Tardif choisi,
Lors vosist estre a Choisi
Tout sanz cheval et sanz faucon.
A tant es vos li limaçon
Qui vers lui vint sanz atargier.
En Renart n'ot que couroucier ;
Son faucon atache viaz
Desor son arçon a .I. laz,
Et Tardif le cheval brocha,
Que il mie ne demora,
Sel feri si de son espié
Que du cheval l'a mis a pié,
Toz estenduz chaï et plaz.
Il resaut sus pensis et maz,
Et son tabor par les laz prist.
Maintenant vers Tardif s'en vint,
De lui ferir forment s'afete,
Lors a Tardif l'espee traite,
Si s'est de ferir aprestez.
Mes Renart s'est .I. pou hastez,
Si le fiert tel coup du tabor
Qu'il l'abati du missoudor.
De si haut conme Tardif fu
Chaï envers sor son escu ;
Et quant Renart le vit chaü,
A lui cort, si li toit l'escu,
Sel fiert del tabor lez l'oreille
Qu'il li fist la teste vremeille.
Tout le vis li a escorchié,
Si li a tolu son espié
Qui estoit grant et fors et gros,
Si li lance par mi le cors.
Mort l'a ; et puis s'apareilla.
S'espee ceint et puis s'en va,
Si en porte l'escu vremeil
Qui reluist contre le soleil.
Renart s'en va, s'a son cuer lié,
En son poing porte son espié
Fort et legier et bien plané.
Le cheval a esperonné
Qui li vet de mout grant alee.
Sa vitaille avoit trossee
Sor le cheval au limaçon
Qui tant ert de gente façon
Par la resne le mainne en destre.
Devant lui regarde a senestre
Et voit .I. mesagier venant.
Sor .I. cheval esperonnant
Hastivement ven oit et tost.
Il resemble qu'il viengne d'ost,
Que de tost venir s'esvertue.
Ou voit Renart, si le salue :
« Sire, fet il, cil Diex vos maint
Qui la a mont es sainz cieus maint ! »
Renart mout belli respondi :
« Amis, Diex beneïe ti !
Dont viens, ore ou vas et que quiers ?
— Sire, ce dist li mesagiers,
Droiz est que le voir vos dions.
Mesire Noble li lions
M'a ci illuec a vos tramis
Conme a .I. des meillors amis
Que il ait et qu'il aime plus.
Je ne cuit qu'en cest mont ait nus
Que il aint autant conme vos.
Cest brief vos envoie par nos,
Tenez le et si le brisiez. »
Renart le prent, s'en fu mout liez.
Renart a bruisié le seel,
Puis lut la letre bien et bel.
Bien sot a dire qu'il i a,
Le mesagier aresonna
Et dist : « Amis, foi que vos doi,
Je m'en iré par tens au roi.
De ce qu'il requiert sache bien
Que je ne li faudré de rien. »
Cil li respont : « Vostre merci. »
Congié prent, si s'en part issi,
Et Renart s'en vet autre si,
Son faucon desor son poing tint ;
Mout resemble bien honme apert.
Devant li encontre Grimbert
Son cousin qui l'a salué :
« Bon jor aiez hui ajorné !
Fait Grimbert, et dont venez vos ?
— Cousin, Diex beneïe vos !
Fait Renart quant il l'ot parler,
Venez sus cest cheval monter,
S'en irons moi et vos a corto »
Lors ne fist pas Grimbert le sort,
Ainz dist : « Sire, mout volentiers. »
Montez i est par son estrier.
Quant Grimbert ot conmandement,
Il est montez isnelement,
Que il n'i volt plus delaier.
Or a Renart bon escuier ;
Tout maintenant que montez fu,
Lors li a mis au col l'escu
Et l'espié li baille en son poing ;
De tel compaingnon avoit soing.
Desor son poing son faucon porte,
En aler forment se deporte,
Et vont andui parlant ensemble.
Mes poi ont alé, ce me semble,
Quant Percehaie ont encontré :
Ce fu le filz Renart l'ainsné.
Mout venait grant duel demenant
Sor .I. cheval esperonnant.
Son pere a tantost acolé,
Et Renart si l'a salué,
Demande lui conment estent.
« Par Dieu, fet il, mauvesement
Nos est avenu, biax doz pere.
— Conment fet il ? — Morte est ma mere.
— Morte ? fet Renart, biau doz sire ! »
Mout en a en son cuer grant ire,
Quant il la novele entent,
A poi que li cuer ne li fent.
Mout en ot grant duel en son cuer :
« Ha ! Hermeline, bele suer,
Fait se il, que porré je fere ? »
Percehaie li dist : « Biau pere,
Cel duel vos covient a lessier,
Desconforter n'i a mestier.
— Las ! dist Renart, et que feré ?
Et conment me conforteré ?
Voir conforter ne me porroie,
Filz, or en alez toute voie
Ariere, si ne demorez,
Et vos .II. freres m'amenez
A la cort Noble le lion.
De vos .III. chevaliers feron
Mes que viengne la Pentecoste,
Qui que soit bel ne qui que coste,
Que aurai mout grant guerre sort.
Alez les amener a cort
Mout tost et mout delivrement.
— Sire, vostre conmandement
Ferai, volentiers je l'otroi. »
A tant departirent tuit troi
Grant aleüre, par le bois
Si alerent tot demanois.
Grimbert fu lez lui a sa coste
Qui au miex qu'il puet le conforte.
Tant ont a errer entendu
Que il sont a la cort venu.
Entre Renart et le taisson
Andui descendent au perron,
Et dant Tiecelin li corbiax
Reçut ambedeus les chevax
Et lances et escuz aprés.
Puis en sont montez el palés
Ou l'empereeur ont trové,
Si l'ont gentement salué,
Et Renart con bien ensaingniez
S'est devant lui agenoilliez.
Li rois conmande qu'il se liet,
Maintenant delez lui l'asiet
Et dist li rois : « Mandez vos ai,
Qar mout tres grant besoing en ai
Por paiens qui me font grant guerre.
Il sont ja entrez en ma terre,
Et si les conduit li chameus.
De mes chastiax a pris ja .II.
Des meillors, des plus fors du mont.
Tant ont feru des esperons
Et olifant et tygre et noire
Que tuit ont perdu lor memoire,
Bugles, dromadaires legiers
Qui mout ont les coraiges fiers.
Guivres, serpenz, ne sai le conte,
Mout dout que ne me facent honte ;
Lesardes i a et couluevres. »
Dist Renart : « Ci a males oevres.
Mandez voz genz sanz plus atendre,
S'iron vostre terre desfendre.
— Renart, ce a dit l'emperere,
Vos avez bien dit, par saint Pere.
Einssi ert il, foi que vos doi ;
Trestoz mes honmes manderé
Par non, que n'en lesseré un,
Tuit seront mandé en conmun. »
Tantost fet escrire ses briés
Qui que soit biax ne qui soit griés,
Ses envoie par ses barons.
N'i remest grue ne herons
A sernondre, n'ors ne liepart,
Neïs mesire Espinart
Le heriçon, le leu, le chien,
Tuit i vindrent sanz nul de tien.
Bernart l'arceprestres i vint
Et Baucent que par la main tint ;
Si vint li tors sire Bruiant,
Brun li ors et sire Ferrant
Le roncins et Tyberz li chaz,
Et mesire Pelez li raz,
Et Brichemer et Ysengrin,
Et dant Rousiaus et dant Belin.
Et Roonellaschie le frain,
Et il est Coarz main a main.
Si est venuz dant Chantecler
Li cos qui est fort bacheler,
Li singes i vint de sa part,
Hardiz li connins et Rouart
Li corbiax frere Tiecelin.
Tant en i vient par le chemin
Qu'il n'i paroit que gonfanons.
Frobert i vint li gresillons
A grant destroit, a grant estrif ;
Trestuit i vindrent fors Tardif.
Li rois est apuiez as estres,
Si regarda par les fenestres,
Vit venir penons et ensaingnes.
« Renart, regarde les compaingnes,
Dist li rois, des barons de pris !
Cil aquiteront mon païs
Vers toz honmes par lor puissance ;
De ce n'ai je nu le doutance,
Bien seront li paien vaincu.
Mout avront les gens Dieu vertu ;
Et son chevalier, ce m'est vis,
Ainz mes tant ensemble n'en vis,
Non fist nul honme a mon cuidier. »
Et cil se prannent a logier
Es prez qui erent biax et lons,
Tendent tentes et paveillons.
Quant tuit se furent atorné,
Es vos Brun el palés monté
Et li haut barons avec lui.
Li rois mout bien les recoilli
Et lor fist grant joie et grant feste,
A toz lor a conté son estre,
Et dist : « Seignors, a vos trestoz
Me plaing des paiens a estrouz
Que je voi en ma terre entrez.
Mes chastiax et mes fermetez
Pranent a force de lor gent.
Sachiez ce ne m'est bel ne gent
Que il sont tant par vos soufert.
Li chameus malement nos sert
Qui nos amainne ces paiens.
Mes nos avons des crestïens,
Tant que ja ne nos atendront,
Ançois cuit que il s'en fuiront.
— Sire, dist Belin li moutons,
Mout a ci de nobles barons,
Haus honmes et de grant lignage,
Si i a maint preudonme et sage
Qui savront bien conseil doner
Conment vos en devrez ovrer. »
Renart qui sist joste le roi
Li respont : « Belin, par ma foi,
Ce est voir, vos dites malt bien,
Vos n'i avez mespris de rien.
Mes ja conseil de cest afere
N'i avra pris fors du bien fere ;
Ançois movron demain matin.
— Sire Renart, ce dist Belin,
Vos dites bien, se Dex me saut.
Mes mesire Tardif nos faut,
Qui n'est pas encore venuz.
Ne sai par quoi s'en est tenuz. »
Mesire Rousiaus saut avant,
Et dist oiant tote la gent :
« Seignors, seignors, n'atendez pas
Tardif, qar il ne vendra pas,
Que il est mors, n'en doutez mie. »
Li rois a la parole aïe,
S'en fu dolent et si li dist :
« Rousel, di moi, se Diex t'aïst,
En quel lieu fu mort et conment.
— Sire, fait il, se Diex m'ament,
Je sai bien que il fu ocis,
Et si le vi, je vos plevis,
Tout mort, et si vi bien la plaie. »
Li rois l'aï, mout s'en esmaie,
Qar mout ramait et tenoit chier.
« Barons, si a grant encombrier,
Fait li rois, qar me conseilliez ! »
Ysengrin est levez en piez
Et dist au roi : « Lessiez ester,
Que mort ne puet on recovrer.
Puis que perdu l'avez par mort,
Querez qui le gonfanon port,
A qui que le doiez baillier ;
Il vos co vient gonfanonnier.
— Vairs est, dist li rois, par mon chief,
Or gardez que ne vos soit grief,
De quel vassal nos le ferons.
— Sire, bon conseil i metrons. »
Fait chascun de la seue part.
A tant es vos les filz Renart,
Tuit .rrr. sont el palés monté
Si ont le roi haut salué
Que mout sont de bele parole.
Li rois les conjot et acole,
Conme celui qui est cortois,
Li rois les a assis touz trois
Et dist que mout sont bel et gent.
Maintenant conmande a sa gent
Que entre eus gonfanonnier facent
Si bon que de rien ne mesfacent.
« Sire, dist Ysengrin au roi,
Tout le mieudre que je i voi
Et que sache eslire entre nos,
Ce est Renart, foi que doi vos.
Hardiz est et de fier corage,
Et mout a en lui vasselage,
Et si est bien emparentez. »
Li rois respont : « C'est veritez ;
Puis que vos l'avez es gardé,
Gonfanonnier soit de par Dé,
Puis que il vos vient a talent. »
Renart n'ot pas le cuer dolent,
Ainz en est mout liez, ce sachiez.
Tantost li est chaüz as piez
Conme cil qui est afaitiez,
Li a an .II. les piez baisiez
Pour la grant joie que il a.
Mesire Noble apela
Et dist : « Biau sire, mi enfant
Sont, Diex les sauve, bel et grant ;
Si vos pri por Deu et requier
Que demain soient chevalier. »
Li rois li respont liement :
« Renart, je l'otroi doucement ;
Le matin chevalier seront,
A cest besoing nos aideront. »
A tant lessierent le plaidier ;
La nuit veillierent au mostier.
Et quant ce vint a l'endemain,
Li rois meïsmes de sa main
A a chascun çainte l'espee,
Et si lor donne la colee.
Quant il furent fait chevalier,
Li rois qui ne volt delaier,
Renart apele, si li dist :
« Renart, fait il, se Diex m'aït,
Movoir nos covient le matin.
Mes je vos pri por saint Martin
Que vos ici vos remanez,
Ma terre et mon païs gardez,
Rovel o vos et Malebranche ;
Le panon et l'ensaigne blanche
Qui est toute pure de soie
Portera en l'ost Percehaie.
Celui voil ge mener o moi,
Et ici remaindroiz tuit .III.
Et autres barons a plenté
Qui vos jureront feüté.
Tyberz li chas, n'en doutez mie,
Sera o vos en compaingnie
Et Ysengrin et sa mesnie
Qui mout ert bele et alingnie.
Foiauté vos jureront tuit
Devant moi, a qui qu'il anuit.
Et la roïne tout ausi,
Gardez la bien, je vos em pri.
Ne puis plus demorer o vos,
A Dieu la conmant et a vos.
— Sire, fait il, vostre plaisir
Ferai, que m'en doie avenir.
Mes la feueté des barons
Vodré je, qar il est raisons. »
Li rois respont : « Vos l'avrez ja. »
A tant Ysengrin apela
Et Tybert, tout ses eulz voiant :
« Seignors, fait il, venez avant,
S'amenez toute vostre gent,
Si jurerez le serement
Que oveques Renart tout dis
Demorrez toz en cest païs.
Qar Renart est ici remés
Por garder ma terre en pes,
Mes .I. serement li ferez
Que vos partout li aiderez
Loiaument a vostre pooir,
Se veïez guerre movoir. »
A tant ont le serement fait
Devant le roi sanz plus de plait.
Adonc s'en volt li rois partir,
Mes ainz a fait les chars emplir,
Et armes trosser et deniers
Sor charetes et sor somiers ;
Paveillons et tentes trosserent.
Congié pranent, si s'en alerent
A .I. mardi a l'ainsjorner.
Furent plus de .rrv. millier,
Si chevauchent par la champaingne.
Percehaie porte l'ensaingne
Qui baloie contre le vent,
Mes le cuer ot tristre et dolent
Por Renart dont il fu sevrez.
Renart qui fu mout mal senez
Fu remés ovec la roïne
Qu'il amoit d'amor enterine
Et longuement l'avoit amee.
Or est avec lui demoree
Lie et joiant et envoi sie ;
Mout sovente foiz est baisie
De Renart, quant aise en estoit,
N'ele pas nel contredisait,
Ançois li plest mout et agree.
Renart a grant joie menee
Por sa dame qu'il ot o lui.
Mout a bien le chastel garni
Au miex que il puet de vitaille,
Car peor a qu'en ne l'asaille.
Einssi demenerent grant joie,
Et li rois s'en va toute voie
Avec sa gent au miex qu'il puet.
Il ne vente ne il ne pluet ;
De qoi lor est bien avenu.
Tant sont alé qu'il sont venu
Chevauchant vistement et tost
A mains de .IIr. liues de l'ost,
A .I. chastel qui fu assis.
Li rois fu durement pensis,
Si a ses honmes apelez :
« Barons, fait il, or m'entendez ;
Je vos pri par Dieu et requier,
Fetes voz batailles rengier.
— Sire, font il, a vo plaisir..I.
Dont vont toz lm elmes saisir,
Lor batailles ont devisees,
Et aprés si les ont rengiees,
.X. eschieles font de lor gent,
Si chevauchent et bel et gent.
Percehaie porte l'ensaingne,
Si les conduit bel et ensaingne,
Les eschieles font departir.
Coart li lievres sanz mentir
Conduit la premeriere et chaele
O l'ensaigne qui mout ventele.
La seconde mainne Belins,
La tierce conduit Tiecelins,
La quarte mainne Bruns li ors
Qui mout estoit et fort et prous.
La quinte conduit Chantecler
Qui mout estoit fort bacheler.
La siste, si con nos lisons,
Mainne Espinart li heriçons.
La septiesme conduit Baucenz
Le sengler as agües denz.
L'uitiesme conduit Rooniax,
Et si estoit o lui Rousiax.
La noviesme tout en apert
A conduite sire Frobert.
La disiesme conduit li rois
Et Percehaie li cortois
Qui estoit de trestot l'ost mestre,
Et dant Bernart li arceprestre
Qui mout fu preudons et de pes ;
Trestoz les avoit fet confés,
Et dist : « Seignors, ne doutez ja
Cele parjure gent de la.
N'aront ja contre nos pouoir,
Ice sachiez vos bien por voir.
Desor chevauchiez fierement ;
Ainz qu'il aient armé lor gent,
Les avron detrenchiez et mort. »
Dist li rois : « Ci a bon confort ;
Mout a en vos bonne personne,
Bien ait qui tel conseil nos donne !
Par la foi que doi saint Sevestre,
Mout a en vos bon arceprestre.
Je vos vodrai mout hennorer,
Se Diex me donne retorner,
Que par la foi que je vos doi,
E vesques serez de la loi ;
Le don vos en otroi ici.
— Sire, fait il, vostre merci. »
A tant pranent a chevauchier,
N'en sorent mot li aversier,
Si est Coarz sor euls venuz ;
Mout en a pris et retenuz,
Car il furent tuit desarmé.
Es vos en l'ost le cri levé,
As armes corent maintenant.
Ja fust Coarz mal co venant,
Quant Tybert i estoit venuz ;
Par lui fu mout tost secoruz.
La ot mout estoute mellee,
Et Tybert tint el poing l'espee,
Le branc en fu bien esmoulu,
S'a .I. escorpion feru ;
La teste li coupe et les riez.
Li charneus en fu mout iriez,
Tantost li estoit coru sus,
Et jure Dieu qui est la sus
Que maufez li ont enbatu.
Lors l'a si durement feru
De sa lance que il l'abat
Du cheval a terre tout plat.
Ja fust retenuz, c'est la fins,
Qant entre eus se feri Belins,
Si con il venoit esconsez ;
As .II. Sarrazin est hurtez
Que illor fist voler les eulz.
Li chameus nel tint mie a gieuz,
Ainz li annie, ce sachiez ;
Et Belins se rest eslessiez,
L'esragié fait et le desvé ;
.I. autre en a escervelé.
En poi d'eure en a .IIII. mors,
Mes se n'eüst esté li tors
Mort i fust il sanz raençon ;
Et Brun si vint a esperon
Qui o lui ot tiex .C. barons
Qui heent les escorpions
Si conme des testes tolir.
En la presse les vont ferir,
D'eus honir sont entalenté ;
Mout en ont mort et craventé.
Qu'iroie lonc conte faisant ?
Maté furent et recreant,
Que de la n'en eschapast pié,
Quant d'un val se sont desbuchié
Plus de .X. mil escorpions.
Chantecler a touz ses barons
S'i est de l'autre part feruz ;
La ot et granz criz et granz huz
Des abatuz et des plaiez,
Mout en i ot de mahaingniez,
De mort, d'abatuz, de navrez.
Chantecler qui fu desreez
I mostra mout bien sa proesce,
Conme cil qui est sanz paresce ;
De lui se paine d'aloser,
Nus ne pouoit mie trover
En trestoute l'ost son pareil.
Mes mout durement me merveil,
Par quel achoison ne conment
Il pu et avoir tel hardement,
Beste de si petit aage,
Con il est de si fier corage,
Qui tant est et vis tes et prouz
Que son cors abandonne a touz.
En l'estor se fiert par aïr,
Maintenant revet envaïr
Le bugle qui mout se desroie ;
Des nos a mors, — je qu'en diroie ? —
Plus de .VII. par lui seulement.
Chantecler en pesa forment
Por ce que voit sa gent mal metre,
Encontre lui se voudra metre.
Maintenant broche le destrier,
Bien fu afichié en l'estrier
Et mist la lance sor le fautre,
Si poingnent li .I. contre l'autre.
Li bugles vient esperonant,
Chantecler fiert durement
De la lance par tel vertu
Qu'il li peçoie son escu.
Mes haubert ot fort et tenant,
Si ne pot aler en avant,
La lance vole en .I. moitiez.
Chantecler qui fu afaitiez
Le ra feru irieement ;
De la lance si roidement
Le feri si par mi le cors
Que le tronçon parut defors.
Mort l'a abatu du cheval,
Si ne li a fait autre mal.
Puis a maintenant tret l'espee,
Si se refiert en la mellee
Lui et sa gent touz aïrez.
La ot des mors et des navrez
Tant que n'en sai dire le conte ;
La ot et maint roi et maint conte.
Quant il trovent lor seignor mort,
Mout en mainnent grant desconfort.
Vers Chantecler en sont venu
Touz plains d'ire et irascu,
Plus de .VIIXX. tout a .I. fes
Qui de mal fere sont engrés.
Sor Chantecler et sor sa gent
Fierent mout aïreement ;
Mout i a des mors, des navrez,
La fu Chantecler mort ruez.
Desconfit fussent a cel point
Quant mesires Espinart point,
O lui Baucent et Roonel,
Mout i viengnent tost et isnel ;
En l'estor se fierent manois,
De lances i ot grant esfrois.
Mesire Espinart s'eslesse
Et se fiert en la grainnor presse ;
Le dromadaire a encontré,
Des autres l'a veü sevré.
Tel coup l'a feru de l'espee
Que la teste li a coupee ;
Mort l'abati en mi la place.
Et maintenant l'escu embrace,
Espinart est fort et hardi,
Ne fait pas semblant d'estordi.
De tiex a encontrez assez
Que il a mors et craventez,
Et si honme conmunement
Li aïdent hardiement.
Mout en vient d'une part et d'autre,
Maint chien i ot mort et maint viautre,
Mais seur eus en torna le pis.
Qant Espinart i fu ocis
Dont li rois ot le cuer irié,
S'en sont li baron coroucié.
Desconfit fussent a cel saut,
Quant Frobert le gresillon saut,
Et de sa gent .I. grant tropé
Mout i fussent mal atrapé ;
Plus de .XXM. ocis en ont,
Ja mes en lor païs n'iront.
Serpens s'en vont mout esmaiant,
Gresillons les vont enpressant,
Mout les mainnent a grant desroi.
Estes vos l'eschiele lou roi
Que Percehaie conduis oit.
Si tost con li chameus les voit,
Sa gent apele et dist : « Seignor,
Ne poons pas garir as lor.
Or tost, ne vos puis maintenir,
Pensez de vos vies garantir ! »
A tant s'en fuient abandon,
Ses enchaucent li gresillon
Tuit ensemble a grant esploit ;.
Et quant Noble fouir les voit,
Si s'escrie : « Or tost aprés ! »
Vez con Frobert les suit de prés,
Et sa mesnie et tuit li autre.
Adonc ont mis lance sor fautre ;
Par force les ont pourseüz
Tant qu'en mer les ont embatuz ;
Es nes entrent, drecent lor voile,
Si s'en tornent sanz la chamoille.
N'i entra pas, ainz s'en fouï
Par terre ; si le consuï
Mesire Frobert, si le prent
Par mi le frain, au roi le rent
Et dist : « Sire, la Dieu merci,
Tuit sont vaincu vostre anerni,
Le seignor vos rent sanz mes droiz,
— Vostre merci », ce dist li rois.
Mout firent grant joie par l'ost,
Le chamel desarmerent tost ;
Si tost con il fu des armez,
Si est au roi chaüz as piez
Et dist au roi : « Merci vos quier,
A vos me rent con prisonnier,
Vostre plaisir de moi feroiz.
Pardonnez moi a ceste foiz
De ce que je vos ai mesfet. »
Li rois li dist : « Que ja bien n'ait,
Se ainssi vos en alez quites ;
Ançois serez conme traïtres
Ars ou penduz ou traïnez. »
Lors avoit Noble apelez
Brun li ors, Baucent, Tiecelin,
Roonel, Rousel et Belin,
Percehaie, sire Frobert,
Si lor a dit tout en apert :
« Barons, fet il, conseilliez moi
De cel larron de pute foi,
Quel venjance de lui ferez
Et conment vos en vengerez. »
Et dist Frobert : « Par saint Richier,
Je lo quel faciez escorchier
Touz vis, se cuidiez que bien soit. »
Dist li rois « A vo plaisir soit. »
Tout maintenant sanz plus atendre
Font le chamel a terre estendre,
Escorchier le font vistement.
Baucent i embati la dent,
Et Roonel i mist les seues,
S'ont conrnencié devers la queue.
Bien lor a aidié Brun li ors,
Le cuir li ont trait a rebors.
Escorchié l'ont, bien sont vengié ;
Li rois en ot mout le cuer lié
Pour ce qu'il ot si bien ovré,
Que ses anemis a maté.
Li rois a grant joie en son cuer,
Mes bien sachiez que a nul fuer
Ne vosist de sa gent la mort ;
Il en est en grant desconfort.
Toz les mors a fait enterrer
Fors Espinart et Chantecler.
Ceus ne voloit il pas lessier,
S'a fait .II. bieres conmencier,
Si les a fait dedenz couchier,
Si se mistrent au repairier
Con cil qui desirrant en erent.
Vers lor terre s'acheminerent
A grant joie tot sanz desroi.
Ici vos lairomes du roi,
Si vos diromes de Renart
Qui mout estoit de male part
Et mout fu plain de fauseté ;
Si s'est li lerres porpensé
Et a soi meïsmes a dit
Que se Damediex li aït,
Empereres sera et rois,
Se il puet, ainz que past .I. mois.
Il fera entendre as barons
Que mort est Noble le lyons.
Unes letres fet fere errant,
Puis a apelé .I. serjant.
« Amis, fait il, entent a moi ;
Tu me fianceras ta foi
Que de rien que je te conmant
Ne parleras d'ore en avant.
— Sire, fait il, sachiez sanz faille,
N'en parleré conment qu'il aille,
Foi que doi vos, n'en doutez mie. »
Et cil li a sa foi plevie
Que il fera tout son plaisir.
Renart li conseille a loisir :
« Amis, ce feras, je t'em proi,
Que tu t'en iras de par moi
As barons demain a la cort,
Et si diras, conment qu'il tort,
Que li rois a esté ocis.
Ice lor diras, biax amis,
Ices letres lor eulz voiant
Lor bailleras, jel te conmant.
— Sire, fait il, vostre plaisir
Ferai, que que doie avenir. »
A cest mot les letres li tent,
Et li vallez manois les prant
Et a pris congié, si s'em part.
Et Renart remaint qui est tart
Qu'il eüst fet ce qu'il pensoit.
Li vallet s'en va a esploit
Si que nus hons ne l'aparçut.
Au matin quant jor aparut
S'en est issuz fors de la vile
Con cil qui sot assez de guile.
Dedenz la praierie entra,
Son roncin tost esperonna
Tant que il le fist tout sulent,
Puis s'en retorna vistement.
Tiex cox li donne des talons
Es costez que les esperons
Dedenz la char li sont entrez.
Tant s'est li mesages hastez,
Par la porte entre et puis s'en cort
Tout contre val jusque a la cort,
El palés monte vistement ;
Et salue Renart avant
Et puis en aprés la roïne
Conme cortoise et enterine,
Et dist : « Dame, saluz vos mande
Li rois et as barons con mande
Que il facent lire cest brief,
Et si sachiez bien par mon chief
Qu'il est en la bataille ocis.
— Ocis ? ce dist Renart, chaitis !
Est donques mort li rois mesire ? »
A ce mot li saut sanz plus dire,
Sel fiert d'un baston si forment
Que la cervele li espant ;
Mort l'abati en mi la place.
« Puant, dist Renart, Diex ne place
Que si aion le roi perdu. »
Savez par coi il l'a feru ?
Por ce qu'en nu lieu n'en parlast,
Et c'as barons ne l'encusast ;
Mout sot Renart boule et barat.
Les letres baille Tybert le chat ;
Tybert voiant touz les barons
Les prent et lieve les grenons,
Si lut les letres chief en chief,
Lors a dit : « Renart, par mon chief,
Li rois est mort tot vraiement,
Si mande a toute sa gent
Que dame Fiere la roïnne
Praingne Renart par amor fine,
Delivrement et sanz defoi
Soit sire de la terre au roi. »
Quant la roïnne a entendu,
Oiant trestoz a respondu :
« Biau seignors, puis que il le mande,
Fere m'estuet ce qu'il conmande,
Quant je voi qu'autre estre ne puet
Et li reaumes de moi muet ;
Mien est et bien le doi avoir.
Mes or vodroie je savoir
Se Renart le velt otroier.
— Dame, jel voil sanz delaier
Fere ce que vos conmandez.
— Par foi, sire, bien dit avez. »
Lié et dolent sont li baron :
Por ce c'ont perdu le lyon
Dolent sont, et lié d'autre part
Quant il ont a seignor Renart.
Tantost sanz nule demorence
Ont fete d'eus .II. l'acordance.
Grant joie font par le palés ;
Chançonnetes, lais et sonés
Dient jugleors en viel es,
Quarolent dames et puceles ;
Grant joie font totes et tuit,
Mout dorment pou icele nuit.
Et l'endemain sanz demoree
A Renart la dame espousee ;
Et li ont faite feeuté
Trestuit li baron du regné.
Une coronne d'or de Frise
Li ont desus le chief assise
Qui mout estoit bien painte a fior,
Mout semble bien empereor,
Et li baron juré li ont
Que par tout li aideront
Se il avoit d'eus nul besoing.
Renart n'a de trop parler soing,
Que grant joie mainnent entre eus,
Li baron font dances et gieus ;
De jouer ne sont pas aver.
Tantost ont donné a laver ;
Cil qui en sert, li connoistables
Ysengrin Est metre les tables,
Si se sont assis au mengier.
Grimbert qui mout Est a proisier,
Qui fu cousin Renart germains,
Lor aporta entre ses mains
Tiex mes conme au jor apent ;
Je cuit bien qu'il en orent .C.,
Les mes ne vos conteré pas.
Quant mengié ont enelepas,
Si se lievent conmunement
Tybert et Grimbert seulement,
Qui mout furent bon compaingnon.
Cil dui font la beneïçon
Desus le lit andui amant ;
De la chambre issent a itant
Et cil se couchent toute voie.
Lor delit ont fet a grant joie
Jusqu'au matin qu'il ajorna.
Et li rois Renart se leva
A grant joie et a grant baudor.
Tot maintenant et sanz demor
A fait le tresor esfondrer
Que la ne volt plus demorer.
Les deniers et l'or et l'argent
A fait tout donner a sa gent,
Par covent que n'i entra puis.
Porter en fait a Malpertuis,
Qar il se doute, si a droit,
Du roi qui arier retornoit.
Contre lui se voudra tenir,
Por ce fait son chastel garnir
D'armeüres et de vitaille,
Ne cuit devant .VII. anz li faille.
Li chastiax est si bien assis,
Ja ne sera par force pris,
Se il n'est par force afamez,
Ja par force n'en ert grevez.
Renart fait garnir son chastel,
Assez i a de son avel,
Et mout a de ses volentez,
Que empereres est clamez.
Grant joie en a et grant leece,
Bien fet garnir sa forterece ;
La roïne l'ainme et tient chier
Conme son seignor droiturier ;
Miex l'amoit, si con nos dison,
Ne fesoit Noble le lion.
Grant joie demainnent entre eus,
Mes par tens i avra grant deus,
Qar li rois chevauche a esploit
Qui Chantecler en aportoit
Et le heriçon en litiere
Aussi fete conme une biere.
Mout ot de ses barons grant duel ;
Devant envoie l'escureul
Por les noveles aconter,
Mes el chastel ne pot entrer
Qar li ponz si estoit levez.
Renart fu as murs acoutez,
Si l'apele et li dist : « Amis,
Dont estes vos ? De quel païs ?
— Sire, fet il, par saint Symon,
Je sui a Noble le lion ;
De l'ost repaire ou a esté,
Mout a bien fait, la merci Dé ;
Touz ses anernis a vaincuz.
Mais il s'est forment irascuz
Por Chantecler que il aporte
Tot mort, dont mout se desconforte,
En litiere et sire Espinart.
— Si m'aïr Diex, se dit Renart,
Bien puist venir quant il vendra !
Ja çaiens le pié ne metra.
Alez, si li dites itant
Que rois sui des ore en avant,
Il n'i a mes que conmander. »
En l'escuier n'ot qu'aïrer,
Si li respondi erroment :
« Q'est ce ? sire Renart, conment ?
Est ce a certes ou agas
Que li rois n'i enterrra pas ? »
Dist Renart : « Tout de voir sachiez
Que ja mes n'i metra les piez
Nul jor tant conme il soit vis ;
Or vos en ai dit mon avis. »
Quant li escuier l'entendi,
Va s'en, que plus n'i atendi ;
Il n'avoit gueres loing alé
Quant le roi avoit encontré.
Quant il le voit, ne se volt tere,
Ainz li a conté tot l'afere
Si con Renart li avoit dit.
Li rois l'a oï, si s'en rit,
D'ire a la chiere nercie,
S'en apela sa baronnie :
« Barons, fet il, avez oï
De Renart con il m'a servi ;
Ma terre a fermé contre moi
Et si se fait apeler roi.
Por Dieu et qar me conseilliez,
Et a cest besoing me vailliez.
— Sire, ce dist Bruns, sanz faillir
L'irons le matin assaillir
A pierres et a mangonniax,
S'iron conquerre voz chastiax ;
Nos les asaudron le matin.
Se nos le prenons, a sa fin
Sera venuz sanz raençon.
Desus .I. tertre le pendron ;
Issi le lou, issi le voil. »
Dist li rois : « Ci a bon conseil. »
A tant se metent a la voie
Et cheminerent toute voie
Tant que il vindrent au chastel ;
Paveillons tendent, n'i ot el,
Qar dedenz ne porent entrer.
Li rois se prent a aïrer
Et jure, s'il le puet tenir,
De tel mort le fera morir
Con l'en doit larron tormenter,
Pendre ou ardoir ou traïner ;
Il ne s'em puet partir par el.
Drecier i fet maint mangonnel,
Maint trebuchet et maint chaable.
« Et qu'est ce, dist Renart, deable !
Me cuident il or einssi prandre ?
Je istrai hors por moi desfendre
Encore encui sanz demorer. »
A tant a fait sa gent armer
Et ses .II. Eh et son cousin,
Par tans seront au roi voisin ;
.X. mile s'en issi ou plus,
Le pont a fait avaler jus,
Si s'en issirent abandon,
Vers l'ost poingnent de grant randon.
Percehaie les vit venant,
Du roi se depart maintenant,
Et ceus qu'il pot mener o soi
Par tens feront anui au roi,
Si li corurent demanois.
Encor n'estoit armez li rois,
Ançois fu des armez sorpris.
Or fu li rois mout entrepris,
.I. espié a saisi de plain
Et .I. escu a l'autre main.
La ot grant cri et grant mellee,
Maint coup i ot feru d'espee.
Mout i eüst le roi perdu,
Qant Brun li ors l'a secoru.
Bruiant et Bernart et Baucent
As armes corent visternent,
Si ont secoreü le roi
Que Renart menoit a belloi.
Baucent desrenge tot premiers,
Qui mout fu estouz pautonniers.
Quant le roi vit issi mener,
Vers lui prent a esperonner.
Grant coup vet Ysengrin ferir,
Mes ses cox ne pot pas sofrir ;
Tel cop Baucent le referi
Que a la terre l'abati.
Sus lui s'areste et tret l'espee,
Ja fust de lui la pes juree
Que mort l'eüst sanz raençon,
Estes vos Grimbert le tesson,
A qui que il deüst peser,
A fait Ysengrin remonter,
Mes mout i soufri painne grant.
Brun li ors i vint apoingnant,
Si encontra en mi sa voie
.I. des filz Renart Percehaie.
Quant Percehaie l'a veü,
Envers lui torne son escu,
Granz cox se donent des espiez ;
Celui a l'ors si est froissiez,
Si est en .II. moiriez volez.
Percehaie l'a asenez
Haut en l'es cu con chevaliers ;
La lance dont tranche l'aciers
Li mist par le costé senestre.
Estes vos Bernart l'arceprestre
A la rescousse de Brun l'ors
Venoit poingnant plus que le cors
Desus .I. grant destrier baucent.
Des Renart i corurent cent
Pour aïdier a Percehaie.
Ysengrin forment se desroie,
Rovel, Malebranche ensemble,
Toz li parentez, ce me semble.
Ou fust ou bien ou mesprison,
Dant Brun en mainnent en prison
Maugré toz cens qui el champ sont.
L'arceprestre dolent feront
Por ce q'aïdier li vouloit.
Qant Malebranche l'aparçoit,
Vers lui atorne le cheval.
Andui poingnent par mi .I. val,
Des lances se fierent granz cox
Desus les escuz de lor cox.
Les lances volent en asteles,
Puis traient les espees beles,
Sus les hiaumes se vont ferir ;
Cil qui bien ne se sot covrir
Pot dire qu'il a mal ovré.
Bernart li a .I. coup donné
Par mi le hiaume de l'espee,
Que jus l'abat teste levee
A la terre tout estendu.
Ja l'eüst pris et retenu,
Quant Tybert li chaz i a point,
Por lui a enforcié son point.
A qui que en deüst peser,
Fist Malebranche remonter.
Li chaples est mout enforciez,
Renart i vint touz eslesciez,
L'escu au col, l'espee traite,
Forment de combatre s'afaite.
Bruiant li tors a encontré,
Si le choisi mout bien armé ;
De l'espee le vait ferir
Tant con chevalli pot venir.
Le fiert Bruiant premierement,
Renart met l'escu em present,
Si l'a contre terre abatu,
Et Bruiant l'avoit si feru
Que sa lance li bruise es poins.
Et Renart lui si que li coins
De son elme fiert el sablon.
Puis des cent du cheval gascon,
Hauce l'espee por ferir.
Quant Bruiant voit le cop venir,
Si a peor que ne l'ocie,
A jointes mains merci li crie :
« Renart, fait il, por Dieu merci !
Je me rent a toi, ne m'oci ! »
Quant Renart ot parler Bruiant,
Si li respondi en riant :
« Bruiant, fet il, a ceste foiz
Vos quit, mes vos fiancerez
Prison a tenir el chastel.
— Sire, fet il, ce m'est mout bel,
Si le feré conme vos dites.
Mes que soie de la mort quites,
Issi con il vos plest l'otroi. »
A tant remontent sanz deloi
Conme cil a cui estoit tart.
A itant le chaple depart,
Bien l'a fait Renart a cel cors,
En prison en mainne Brun l'ors
Et Bruiant li tors autresi.
El chastel en sont reverti
Tuit ensemble lié et joiant.
Et le roi fu tristre et dolent
Et coroucié de ses barons ;
Forment prie Dieu et ses nons
Et dit d'ileuc n'en partira
Jusqu'a tant que pris les avra.
Mout par est a Renart petit,
De tout ice que li rois dit
Ne doutoit pas .I. esperon.
Descendu en sont au perron
Et puis sont monté el palés.
Ainz si grant joie ne fu mes
Conme la roïne leur fet,
Puis lor demande : « Que ont fet ?
— Bien, fet Renart, la merci Dé.
Brun l'ors avon ci amené
En prison et Bruiant le tor ;
N'en prandroie argent ne or
Ne nul avoir de raençon,
Mes ça dedenz les garderon,
Qar ice sai je tout de fis
Que se .I. des nos estoit pris,
Que par ices les ravrion.
— Foi que je doi saint Semion,
Vos en avez mout bien parlé. »
A icest mot l'a acolé,
Et Malebranche et Percehaie,
A touz les autres fet grant joie.
Grant joie font par le palés,
Chantoient et lais et sonés.
Toutes et tuit, si con moi semble,
Firent la nuit grant joie ensemble.
Harpes i sonent et vieles
Qui font les melodies beles,
Les estives et les chitoles.
Les damoiseles font queroles
Et chantent envoisiement.
Illec avoit maint estrument
Par le palés et par la sale.
Ainz n'i ot dit parole male
De nul home, riche ne povre,
Ne mes seulement du roi Noble ;
Celui menacent il trestuit.
« C'est merveille s'il ne s'en fuit,
Font il, mout l'avon esrnaié,
Mout en avon mort et plaié.
— Barons, dist Renart, or est bien.
Onques nel menaciez de rien ;
Mes le matin quant jor vendra,
Savron qui miex se combatra
As coux ferir et emploier
Et as ensaingnes desploier.
Se la vos voi bien contenir
Et bien en l'estor maintenir
Qu'a la fuie les puis son metre,
S'ainsi vos volez entremetre,
Vos m'avrïez servi a gré.
Sel avoie desbareté,
Mout avroie de mon deduit. »
Issi furent jusque a la nuit
Que ne finerent de parler
Jusque au matin a l'ajorner,
Si se lievent li chevalier,
Que il n'ont fait nul delaier,
Si se sont maintenant armé,
Au roi vodront mostrer fierté.
Autresi s'arment d'autre part
L'emperere sire Renart
Et si dui fil et si cousins
Grimbert qui mout fu enterins
De loiauté et de valor.
Renart monte el misoudor,
A la roïne congié prent
Et dist : « Dame, mon escïent
Encore anuit avrez le roi
En prison, si conme je croi,
— Sire, fait ele, Diex l'otroit
Que ce que vos dites voir soit. »
Si la baise au departir,
Puis a fait les portes ovrir
Et le pont a fait avaler.
Hors s'en issent san demorer,
Si se fierent en l'ost le roi.
Mes chascun ot peor de soi,
Si se sont armé richement.
Li rois meïsmes et sa gent
A voient lor garnemens pris,
Ne vol oient estre sourpris.
Si tost con choisi ceus de la,
Ses chevaliers en apela.
« Seignors, fet il, je vos requier
Que vos m'aïdiez a vengier
Du traïtor et du larron
Qui a asise ma maison.
Il me guerroie si a tort,
Je sui honiz, se il m'estort.
Ja mes nul jor joie n'aroie,
Se je de lui vengiez n'estoie.
— Sire, font il, or i parra.
Honiz soit qui vos en faudra,
Or n'aiez nisune peor !
Ja ne vos en faudron .I. jor. »
Quant li rois l'ot, si en fu liez,
Si les en a touz merciez.
A tant assemblent li dui ost
Qui mout estoient grant et fort ;
Mout grant mellee i conmence,
La ot brisiee mainte lance
Et maint chevalier abatu.
Renart s'escrie par vertu :
« Rois Noble, ou es tu alez ?
Se combatre a moi volez,
Venez, que la bataille avroiz
Et mout prochainnement savroiz
Que je ne vos aim riens qui vaille.
Se me conquerez en bataille,
Le chastel et tote la terre
Vos lez tout en pes et sanz guerre.
Et se par moi estes conquis,
Alez vos ent hors du païs ;
Et me lessiez la terre en pais. »
A tant es vos a grant eslais
Li rois qui la parole oï,
De nule riens ne s'esbaï,
Ançois s'escrie hautement :
« Renart, Renart, par saint Climent,
Je ne demant nule autre chose ;
Mauvez sui, s'atendre ne t'ose. »
Lors a pris a esperonner
Li rois ou il n'ot qu'aïrer,
Et Renart d'autre part rebroche
Le bon cheval qui pas ne cloche.
Tant conme plus tost puet aler,
Se vont granz cox entre donner
De lor lances sor les escuz,
Percent et le cuir et le fust.
Les lances convient a qasser,
Les haubers ne parent fausser,
Que trop sont serré et tenant.
Lors reviengnent esperonant
Con foudre qui doie descendre,
Les estriés font forment estendre.
Li cheval s'encontrent de front,
Ambedui chient en .I. mont ;
Mes tost refurent sus sailli,
Forment a l'un l'autre asailli,
Et traient nues les espees,
Si s'entredonnent granz calees
Desus les hiaumes de lor chiés.
Ja i fust trop grant li mes chiés
Devant dant Noble le lyon,
Quant trestuit cil de son roion
S'esmurent par lui aïdier.
Et si furent bien .X. millier
Par secors le roi sont venu :
Baucent et Brun l'ont secoru,
L'arceprestre et Rooniax,
Et dant Tiecelin li corbiax,
Coart li lievre et dant Belin.
Ja fust Renart en mal traïn,
Quant Malebranche et le taison
Viennent a cointe d'esperon,
Tyberz li chaz et Percehaie
Et Rousiax qui mout se desroie.
Ysengrin est el chief premier
Tout prest de Renart aïdier,
Le chaple ont entre eus conmencié ;
La veïst on maint poing tranchié,
Et tant brisié de hateriaux.
Merveilles i fet Roonniax
Et cil qui sont de l'autre part.
Par force ont remonté Renart,
Mes li autre a mout grant dolor
Ont remonté l'empereor.
Ainz que peüst estre montez,
I avoit il maint cop donnez
Et mout en i ot retenu.
Mout a li rois des sons perdu
De ses honmes des miex prisiez,
Dont il fu marriz et iriez.
Et Renart i fu mout dolenz,
Qar il perdi des miex vaillanz.
Ce fu Tybert qui fu ocis,
Dont il furent mu et pensis ;
Mout i perdirent de .II. pars.
Toutes voies sire Renars
Ont remonté a mout grant force,
La gent au roi si s'en es force
De lui remonter par esfort.
Qui que soit bel ne qui qu'en plort,
L'ont remonté sor son cheval.
A tant brochent par mi .I. val
Corant et la joste demande.
Lors s'en revint par mi la lande
Renart qui ot son cuer repris
Conme cil qui est de grant pris ;
Adonc corent sus de rechief.
Mes Noble i eüst meschief
Mout grant, se ne fussent sa gent
Qui li aïdent bel et gent,
Qui tuit se fierent entre eus.
Mes cil nel tindrent mie a gieus
Ne ne lor en fu point de bel.
A tant es vos venir Rovel ;
Cheval a qui tost se remue,
En son poing tint l'espee nue.
Roonel fiert si durement
Que toute la teste li fent,
Jus l'abati mort de la sele ;
Et prent le destrier de Castele.
Mener l'en cuide a sauveté,
Quant Brichemer a encontré ;
Si li a dit : « N'enmenrez mie
Tant con j'aie el cors la vie. »
Rovel entendi Brichemer,
Le destrier a lessié aler
Que il en destre enmenoit,
Et vit Brichemer qui ven oit
L'espee traite contre lui.
Et Rovell'a bien recoilli
Et au branc nu bien le requiert.
Mout vertueusement le fiert
Desus son elme si grant cop
Que tout li fet ploier li cox.
Si forment le fiert et demainne
Que a poi n'a perdu l'alainne,
Ne il n'a pas tant de vertu
Qu'il giet devant lui son escu,
Ançois est aussi conme pris.
Quant l'a veü si entrepris,
.I. autre coup li a donné
Si que tout l'a escervelé.
Son cop estort, jus del destrier
Le fist a terre trebuchier.
A terre chaï tout envers
Mesire Brichemer li cers.
Quant li rois choisi son donmage,
Par .I. petit que il n'enrage ;
Tant fu plains de corouz et d'ire.
« Ha ! Diex, dist il, que porrai dire
De ces barons, de cele gent
Qui si me mainnent malement ?
Brichemer, por vos sui iriez,
Mes vos serez par tens vengiez
S'il plest a Dieu en qui je croi. »
A tant let corre a grant desroi ;
Vers Rovel broche le destrier,
Mes a guise de chevalier
L'a receü, si s'entrefierent
Tel cop que li escu percierent.
Rovel a bruisié son espié,
Dont il a mout le cuer irié,
Mout li desplest, ice sachiez,
Si a mout tost le branc sachié,
Si cort au roi sus maintenant.
Mes le roi le fiert si avant ;
L'escu li perce et le hauberc,
El costé li a fait .I. mere,
.III. doie en la char li enbat,
Si est Rovel chaü tot plat,
Bleciez fu et mal atornez.
Et li rois s'i est retornez,
L'espee a traite, si s'areste.
Ja li eüst coupee la teste
Et ocis l'eüst maintenant,
Quant Baucent vint esperonant.
« Sire, fait il, merci vos quier
Que vos l'envoiez prisonnier,
Que se vos ainsi l'ocïez,
Sachiez, blasme en avrïez.
Mes metez en vostre prison.
C'est le filz Renart le baron,
Et por lui se vos le rendez,
Brun et Bruiant quite ravrez
Que Renart a mis en sa tor.
Se vos.I.ocïez sanz retor,
Sachiez que pendu en seront
Vostre dui baron la a mont.
Por ce vos pri, ne.I.ocïez. »
Li rois respont : « Bien dit avez ;
A vostre plaisir sera fait. »
Tot maintenant mener l'en fait.
Li rois en fet mener Rovel ;
A Renart ne fu mie bel,
Ainz l'en anuie durement,
Mes il ne pot estre autrement.
Mout fu dolent, mout fu iriez,
Ses barons en a aresniez :
« Barons, fet il, car retornons ;
Mon fil Rovel perdu avons,
Li rois l'en maine en prison. »
A tant retornent li baron,
Chascun forment se desconforte ;
El chastel entrent par la porte,
Le pont font aprés eus lever,
Si se vont trestuit desarmer,
Et puis monterent el palés.
Et la roïne a grant eslés
Ala encontre, ses conjoie.
« Dame, je n'ai or soing de joie,
Fait Renart, foi que vos devons,
Mon fil ai perdu, ce cuidons,
Rovel mon fil mainne en prison
Mesire Noble le lion. »
Quant la roïne entent Renart,
A poi que li cuer ne li part.
« Ahi ! lasse, que porré fere ?
Lasse ! con ci a mal afere
S'ainsi avon perdu Rovel !
Miex vosisse que cest chastel
Fust ançois mis trestoz en cendre.
Fetes les voz .I. prisons prendre
Et si mandez a ceus de l'ost,
S'il ne vos rendent Rovel tost,
Que vos ferez pendre Brun l'ors
Et Bruiant, ja n'aront secors.
— Dame, fet il, bien avez dit.
Je meïsmes, se Diex m'aït,
L'irai a ceus de l'ost crïer. »
A tant vet sus les murs monter
Et s'escrie que bien l'ot on :
« Entent ça, Noble le lion ;
Tu as en prison mon enfant,
Et je rai et Brun et Bruiant.
Or fai lequel que tu vodras :
Ou tu mon filz Rovel rendras
Ou tu verras tout sans demor
Pendre la a mont en la tor
Brun li ors et o lui Bruiant.
— Renart, fet li rois, c'est noient,
Que ja mes Rovel ne verras,
Ore i parra que tu feras. »
Quant il a le roi entendu,
A pou qu'il n'a le sens perdu.
As prisonniers en vint errant,
Lïer les fist de maintenant.
Puis les fist en la tor mener,
Si lor a fait les euz bender
Et puis lor mist el colla hart.
« Seignors, ce lor a dit Renart,
Venuz estes a vostre jor.
Prïez le roi vostre seignor
Qu'il me rende mon fil Rovel,
Ou foi que je doi saint Marcel
Ja serez ambedui pendu. »
Et quant il l'orent entendu,
Chascun si ot peor de soi,
Maintenant s'escrient au roi :
« Sire, por Deu et por son non,
Nos somes mort sanz raençon,
Se vos n'avez de nos merci. »
Li rois les barons entendi
Et voit qu'il ont les eulz bendez.
Ses barons avoit apelez :
« Barons, fet il, que me loez ?
Ja les verrez touz encrouez,
Se nos Rovel ne li rendon.
— Seignor, ce dient li baron,
Fetes Rovel ci amener
Et si li fetes fiancier
Que Brun l'ors et seignor Bruiant
Vos amenra tot maintenant
Tout issi con il furent pris,
Armez sus les destriers de pris.
— Vos dites bien », ce dist li rois.
Lors le fist venir demanois
Par devant li, sanz atargier
Sel fet plevir et fiancier
Si tost conme laienz sera,
Les prisonniers deliverra.
« Sire, fait il, ainssi l'otroi. »
A tant a pris congié du roi,
Et li rois li baille conduit
Que de sa gent ne fust souduit,
Qui le conduient au chastel.
Renart qui fu a .I. quernel,
Quant a veü Rovel venir,
La porte conmande a ovrir,
Et cil i entre a grant joie,
Le conduit arieres envoie.
Puis si sont monté el palés,
Onc si grant joie n'orent mes
Conme ses peres li a fait.
N'i a mie grant noise fait
Ne n'i ot parlé fors de joie.
Ne cuit que ja mes si grant joie
Eüst nus hons en son vivant.
Et mon seignor Brun et Bruiant
Conmande Renart a mener,
Tantost les a fait desbender.
A grant joie et a grant leece
Les mist hors de sa forterece,
Desus les destriers arabis,
A lor costez les brans forbis.
En l'ost alerent sanz delai,
Viennent a la tente lou roi ;
Andui sont descendu a pié.
Li rois en a le cuer mout lié,
Si les baise et les acole
Et dejoste lui les acoste
Et lor a dist : « La Dieu merci,
Mout sui liez, quant vos ai ici
Par devant moi sain et haitié. »
Durement refu Renart lié
Par son fil ; mes forment s'esmaie,
Que mout li delt et cuit sa plaie.
Desarmer le font maintenant,
Si li vont sa plaie cerchant.
Li mire qui mout sont sené
Tout sont de lui garir pené,
Qar ainz que passast la semainne,
Fu sa plaie garie et sainne,
Et bien sot ses armes porter.
Renart qui mout fist a douter,
En a apelé ses barons :
« Seignors, dist il, quel la ferons ?
Il nos covient issir la fors.
Il n'i a que d'armer nos cors
Par nos anemis guerroier. »
A tant s'arment sanz delaier ;
Par desus le pont tuit ensemble
S'en issent, si conme moi semble.
Que vos iroie acontant ?
En l'ost se fierent maintenant,
Mes nes trovent pas desarmez ;
Mes garniz et bien aprestez
Conme de desfendre lor cors.
La ot des tabors et des cors
Et grant noise et grant defois.
Devant les autres vint li rois
Toz armez desus son cheval ;
Mout ot en lui noble vassal.
Quant Renart vit li rois venir,
Contre lui broche par aïr
Quant que cheval pu et randonner.
Lor lances brui sent au joster,
Ambedui tout conmunement
Outre s'en passent vistement,
L'un a l'autre plus ne forfist.
Ysengrin sor .I. cheval sist
Qui bien valait .C. besanz d'or.
Il broche vers Bruiant le tor
La lance droite randonnant,
Bruiant revint esperonant.
Si tost con il parent venir,
Granz cox se vont entreferir
Des lances a les fers tranchanz.
Ysengrin qui mout fu vaillanz
Le feri de si grant vigor
Que de la lance travers dor
Li mist el cors et le fer tout,
D'autre part en voit on le bout.
Du destrier a terre le met,
Au trebuchier jeta .I. bret
Si grant que tot l'ost en fremi.
Et li rois Noble l'entendi,
Cele part vint esperonant,
Si a trové Bruiant gisant
Tout estendu en mi la pree ;
L'ame li est du cors sevree.
Quant li rois le voit estendu :
« Alas ! fet il, c'ai atendu,
Que ne vois vengier mon baron
Del traïtor et du felon ?
Qu'atent, que ne le vois vengier ?
Il m'amoit tant et tenoit chier. »
Lors point le destrier de Castele,
La lance a le penon ventele
A desploiee maintenant.
Devant sa gent s'en va poingnant
Tot hors du sens, toz esragiez.
.I. chevalier s'est desrengiez
Qui encontre lui esperonne.
Mes li rois si grant cop li donne
De la lance par mi le cors
Que le fer en parut dehors ;
Je cuit plus de demie toise.
A ce que la lance pantoise,
L'a trebuchié mort enz el pré.
Malebranche en a apelé
Qui l'ot esgardé et veü,
Si est icele part venu.
Malebranche fu aïré
Quant son home vit mort jeté ;
Mout en fu dolent et iriez.
Envers le roi s'est eslessiez,
Et li rois qui bien l'aparçut
Maintenant cele part corut,
Qant que il pot point le destrier.
Bien fu afichié en l'estrier ;
Et Malebranche d'autre part
S'eslaisse par mi .I. essart.
Si tost con a veü le roi,
L'escu enbrace par desroi,
D'ire et de mautalent espris.
Et li rois fu mautalentis,
Si se fierent sanz demorance.
Malebranche brise sa lance,
Et li rois le fiert abandon,
Que la lance jusque au panon
Li fist par mi le cors alacier,
Mort l'a abatu du destrier.
Par lui rescorre vint Renart,
Mes il i est venuz trop tart ;
Il et sa gent i sont venu,
Mes malement l'ont secoru,
Car il l'ont trové trestot mort.
« Ci n'a, dist Renart nul confort,
Mes or verrai qui m'avra chier,
Qar je le voil aler vengier.
— Sire, ce dient li baron,
Volentiers vos aïderon. »
Adonc conmenca la mellee.
Maint coup i ot feru d'espee,
Mout veïssiez bestes morir,
Onques nus ne se pot tenir
Encontre l'espee Renart,
Quant Ferrant s'en vint cele part
Tiex .XXM. en sa compaingnie
Qui au roi feront grant aïe.
Enl'estor se herent errant,
Des genz Renart ont ocis tant
Que je n'en sai le conte dire ;
Lors n'ot Renart talent de rire.
Qui donques veïst Percehaie
Par mi l'ost con il se desroie,
Nus ne pot a son coup durer.
Belin prent a esperonner,
Perchehaie si l'a feru
Qu'illi a percié son escu,
Ou li pesast, ou biau li fust,
De la lance et fer et fust
Li a passé par mi le foie ;
Mort l'abati en mi la voie.
Puis sache du fuerre l'espee,
A Ferrant donne tel calee
Que la teste li fist voler ;
De .X. fist la guerre afiner.
Renart s'eslesse d'autre part,
Grant cop va ferir le liepart
De son glaive par mi le cors,
Si que le fer en parut fors,
Tant conme hante li dura ;
Mort a terre le trebuscha.
Grant chaple i ot et felon.
Estes vos Noble le lion
Armé sor .I. cheval ferrant,
Sa lance aloit paumoiant.
O lui ot maint duc et maint conte,
Tant en i ot, ne sai le conte.
O lui estoit li quens Frobert
Et li escoufie dant Hubert
Qui heent Renart durement ;
Vers lui viengnent ireement.
Sire Frobert li gresillons
Plus tost que .I. alerions
En vint poingnant contre Renart.
Renart le voit, mout li fu tart
Que a lui en fust ajosté ;
En sa main tint son branc letré
Et Frobert retint le son tret.
Li .I. pres de l'autre se tret,
Si se herent par grant esfors.
Des brans qui sont et bons et fors
Issi tres grant cox s'entredonent
Que toutes lor testes estonnent.
Des granz cox qu'il se sont feruz
A terre sont entrabatuz ;
Andui chieent en mi la voie.
Estes vos poingnant Percehaie,
O lui maint vaillant chevalier,
A force ont fet Renart monter,
Si lessent l'estor a itant,
Au chastel vont esperonant ;
Tuit sont au chastel descendu
De lor bons chevax de vertu.
Les degrez montent du palés
Qui estoit riches et bien fes.
Mout las et mout traveillié sont,
Si se desarment la a mont
En la tor qui est bele et blanche.
Mout sont dolent de Malebranche :
« Las ! dist Renart, maleürez !
De male heure fu onques nez
Qant Malebranche ai perdu,
Le mien ami et le mien dru ;
Or n'atent ja mes nul secors.
Dame Fiere, les vos amors
Ai ge comperees mout chier.
Mes foi que je doi saint Richier
A qui je n'en doi neïs point,
Li rois Noble est en mal point.
N'en puet partir en nule guise,
Que desouz lange ne s'en cuise..I.
Dist Rovel : « Lessiez ce ester,
Vos n'i pouez riens conquester.
— Vos dites voir, fet il, Rovel,
Mes foi que je doi saint Marcel,
De ce me puis bien afichier,
Li rois le comparra mout chier ;
Ainz que cil chastiax soit renduz,
Sera il as forches penduz..I.
A tant lessierent le plaidier.
Li rois Noble se fist logier
En mi les prez desouz la tor,
Et jure Dieu le criator
Que ja mes ne s'em partira
Tant que Renart penduz sera.
Einssi se sont a grant leece
Tendu devant la forteresce.
A grant joie et a grant baudor
Furent illeques tout le jor
Et grant partie de la nuit,
Tant que il s'en dormirent tuit ;
Nus n'en i ot qui ne dormist.
Renart qui onques bien ne fis t,
Se mal non et desloiautez,
En a ses .II. filz apelez
Et Ysengrin son compaingnon :
« Seignors, dist il, quel la feron ?
Il se dorment trestuit en l'ost ;
Fetes et si vos armez tost,
Si les iromes estormir.
Se ge puis au roi avenir,
Ja Diex n'ait de m'ame merci,
Se je le tieng, se ne l'oci.
— Sire, font il, bien avez dit..I.
Adonc s'arment sanz contredit
Tuit .IIII. que n'en i ot plus.
Le pont ont fait avaler jus
Tout belement et touz souef.
Et quant li pont fu avalez,
Si s'en vont sanz noise et sanz cri,
Durement ont l'ost estormi.
.nn. en ont mort au premier saut,
L'ost s'estormi et bas et haut.
Vers la tente le roi en vont,
Les cordes coupees en ont ;
La tente chiet, li rois s'esveille,
La noise entent, si se merveille.
As armes corent cil de l'ost,
Ignelement s'arment et tost.
Ja les vodront toz .IIII. prendre,
Mes il ne se vodrent mie atendre.
Ançois se sont mis el retor,
Atains les ont devant la tor,
La ont fait .I. chaple felon.
Bien se contienent li baron
Tuit . !III. contre les roiaux :
Renart, Ysengrin et Rovaux
Et Malebranche qui fu fors
Maint en i ont ocis et mors.
Mes qui que soit navrez ne pris
Seur eus en est torné le pis,
Que la gent au roi tant s'esforce
Que Renart i ont pris a force,
Et li autre, qui que soit bel,
Se sont feru enz el chastel.
Et Renart par mout grant des roi
En fu mené devant le roi
Trestoz corociez et plain d'ire.
Li rois li conmença a dire :
« Ha ! pugnés rous de male part,
De ma gent as fet grant essart.
Mes li guerredon t'ert renduz,
Que orendroit seras penduz ;
Ne t'i vaudra enging ne boules.
— Merci, fait il, gentis rois Nobles,
Pardonnez nos a ceste foiz,
Bien sai que vers vos sui mesfoiz.
Se ceste foiz me pardonnez,
Bien me sera guerredonnez
Le servise que je vos fis
Qant de la fievre vos garis,
Quant je fui par vos en Palerne,
En Romenie et en Salerne.
Outre mer en Sarrazinois
Fui ge par vos plus de .VII. mois
Par querre vostre garison.
Or m'en rendez le guerredon,
Et Damedieu et nostre Dame
Si le vos rendra bien a l'ame. »
Li rois si fu plains de savoir ;
Ot le servise amentevoir
Que Renart li ot fet jadis ;
Adonc a porpenser s'est pris.
Chascun se test et ne dist mot.
Et quant longuement pensé ot,
Si dist : « Seignor, entendez ça :
Vez cel traïtor qui mout m'a
Mesfet ; or me reproche ci
Ce que de mon mal m'a gari.
Il le me doit bien reprouchier.
Orendroit li avra mestier,
Que par tot l'or qui el mont soit
Ne li mesferoie orendroit,
Ainz li pardon tout le mesfet
Que il m'a en cest monde fet,
Trestout li quit orendroit ci. »
Renart respont : « Vostre merci. »
A icest mot fu la pes faite ;
Li rois fist corner la retraite,
Ceus qui asailloient la tor
A il fait metre el retor.
Et maintenant sanz arester
A fait ses paveillons aster.
O toute sa gent s'en retorne,
De si au chastel ne sejorne ;
Tantost au perron descendi,
Dame Fiere vint contre lui
Qui a grant joie le reçut
Si con son seignor fere dut,
Durement la baise et conjoie.
El palés monte a grant joie
Li rois ; par parole deçoit
Si que il point ne s'aparçoit
Que Renart l'eüst espousee.
Onques n'en fu aresonnee,
Ne il n'en fu parole puis.
Renart s'en vint a Malpertuis
Ou a grant joie le reçurent
Si fil si conme fere durent.
Puis fu il si bien du roi Noble
Que tuit cil de Costentinoble,
Par parole ne par mesdit,
Issi con l'escripture dit,
Nel feïssent au roi meller
Por riens qu'en li seüst parler,
Mes entre eus mout grant amor ot.
Li contes fenist a cest mot.
El mois de may qu'estez conmence,
Que cil arbre caillent semence,
Que cler chantent par mi le gaut
L'oriol et le papegaut :
A icel tens que vos dison
Estait Renart en sa meson,
Qui par le biau tens qui revint
Mout liez et mout joiant se tint,
Qar mout ot l'yver mal soufert.
De son chastel tint l'uis ouvert,
Si s'en issi sanz demouree
Et regarda a val la pree
S'ame venait de nule part.
A tant de sa meson se part
Que nule ame a Dieu ne conmande.
Poingnant s'en va par mi la lande
Par sa viande pourchacier.
Il ne fu ne clos n'eschacier,
Ainz s'en va poingnant a grant saus.
Par mi .I. plaiseïs de saus
S'en va Renart tout eslessié,
Esperonnant le col bessié.
Dedenz cel plaisseïs avoit
.I. parc qui noviaux i estoit ;
Dedenz avoit, si con lisons,
Coux et gelines et chapons
Qui sont d'une ab aie blanche.
Renart monte par une branche
Sor les piex et sus le palis,
Puis est dedenz la cort saillis
Des piex a terre qui sont haut.
As chapons vient, si les asaut
Conme desvez et esragiez.
.II. chapons a tantost mengiez
A grant leece et a grant aise,
Puis s'en issi par mi la haise.
Mes issi con il s'en issoit,
Uns des blans moines l'aparçoit,
S'a pris .I. baston en sa main ;
Aprés Renart s'en va le plain,
Tot corouciez et toz plain d'ire.
Maintenant li a pris a dire :
« Renart, or vos ai atrapé. »
Lors l'a si du baston frapé
Que toute l'eschine li ploie.
En Renart n'a ne ris ne joie.
Vers le rendu s'en est alez,
Entre ses jambes s'est colez
Conme cil qui fu d'ire espris.
Renart l'a par la coille pris
As denz et si forment le sache
Que .I. des coillons li esrache.
Li moines fu mout esperduz,
A la terre chiet estenduz.
Et Renart torne les talons,
Du paliz ist a reculons ;
A la fuie se met le trot.
Le moine a bien tenu por sot,
Qu'il li ot la coille tolue,
Si en a mout grant joie eüe.
Mes n'a mie granment alé
Que il a Cou art encontré
Qui chevauchoit sor .I. destrier.
Sor son col tint le peletier
A qui il ot tolu s'espee ;
Par les garez li ot boutee
Une verge d'un vert plançon.
Vers Renart s'en vint sanz tençon.
Si tost com Renart l'aparçut,
Merveilla soi, si s'arestut
Et le regarda une piece.
A cui que desplace ne siece,
Le salue et dist itant :
« Coart, bien soiez vos venant !
Dites moi, se vos le volez :
Qui est cil hons que vos portez ?
Savoir le voil sanz nule faille.
Avez le vos pris em bataille ?
Et con ment et par quel reson
Li fetes vos tel mesprison ?
Savoir le voil, quar il est droiz. »
Coart respont : « Bien le savroiz,
Puis qu'il vos plest et il vos siet. »
A tant le met jus, si s'asiet,
Et Renart s'asist joste lui.
« Sire, fait il, il m'avint hui
Matin que jouer m'en al oie
Par cel bois si con je souloie,
Si encontré par aventure
Cel vilain qui me fist laidure
Mout grant, car s'espee sor moi
Sacha, par la foi que vos doi.
Et sachiez que feru m'eüst
Mout volentiers, se il peüst.
Quant je le vi vers moi venir,
Adonques ne me poi tenir,
Ainz vin a lui tot ademis,
Si li crachai en mi le vis
Et es copi par grant vertu.
Li vilains en fu esperdu,
De peor a terre chaï,
Et je maintenant li sailli
Sus le ventre sanz demorer.
L'espee li alai aster
Hors de la main espertement.
Or en vois querre jugement
Par savoir que de lui feron
A la cort Noble le lyon. »
Renart qui la parole aï,
Mout durement s'en esjoï,
Si li respont sanz demoree :
« Coart, folie avez pensee,
Et grant felonnie et outrage.
N'afiert a honme de parage,
Puis que il tient hennor et terre,
Que aillors aut jugement querre ;
Et s'il prent honme en son forfet,
Il meïsmes justice en fet.
S'il m'eüst mesfet, par ma foi,
Justice em preïsse par moi.
— Sire, dist Coart, entendez,
Or sai de voir que vos m'amez ;
Mes s'il vos estoit a plaisir,
A cort iroie pour oïr
Le jugement dont sui destroiz,
— Par foi, dist Renart, il est droiz
Que i voise quant le volez. »
A tant est en estant levez
Renart et Couart a grant joie,
Si se metent tost a la voie,
Ne finerent jusques a la porte,
Et Coart son peletier porte.
A sire Noble le lyon,
Andui i viengnent li baron
Sanz desfense et sanz contredit.
Renart si a a Coart dit.
Coart li dist : « Biax douz amis,
Le vilain que je port m'a mis
En grant travail et en grant painne.
Diex le mete en male sernainne
Qui en avant le portera !
Or verrons que li rois dira
Et li baron del jugement,
A quel que paine a quel torment
Feromes le vilain morir. »
Respont Renart : « Mout le de sir
Que l'en vos ait de lui vengié. »
Maintenant montent le plan chié
Li dui baron par grant des roi,
En la sale trovent le roi,
Et ot entor lui mainte beste.
Cel jor celebrait une feste
D'une haute dame honoree,
La suer Pinte, dame Coupee,
Qui fu en traïson ocise.
Le jor en fesoient servise
Li rois Noble et son barné
Qui la estoient assemblé.
Maint prince i ot et maint baron
Qui mout furent de haut renon ;
Tant estoient, se vos plevis,
Vestuz et de ver et de gris.
Li rois qui tenoit cort pleniere
Seoit delez ma dame Fiere,
Et li baron environ eus.
Es vos les compaingnons entre eus
Renart et Coart qui aporte
Le vilain tres par mi la porte.
Mesire Renart vint devant,
Le roi salue maintenant,
Con cil qui bien fu ensaigniez,
S'est devant lui agenoilliez ;
Et li rois qui mout chier l'avoit,
L'a redrecié quant il le voit,
Et dist : « Bien soiez vos venuz !
Amis, bien vos estes tenuz
De moi veoir ; ne vos vi mes
Des que nos feïsmes la pes
De vos et de vostre compere.
Foi que je doi l'ame mon pere,
Or serai je joianz et liez,
Des qu'a moi estes repairiez ;
Sachiez que bon gré vos en sai. »
Renart ne fu pas en esmai
De respondre, si dist itant :
« Sire rois, cil Dieu qui ne ment
Vos otroit de vostre valoir
La moitié, quar je sai de voir
Que vos m'amez de cuer certain,
Par la foi que doi saint Germain.
Mes d'une afere vos requier
Conseil, qar bien en ai mestier
Moi et mon compaingnon Coart.
— Diex aïde, sire Renart,
Fait li rois, qu'est ce que vos dites ?
Issi m'ait saint Esperites,
Conseil vos donré volentiers.
Mes or me dites, amis chiers,
De quoi vos demandez conseil.
— Sire, fait il, dire vos voil. »
A cest mot apele Coart
Qui s'estoit tret a une part,
Et qui encor le vilain tint,
Tot maintenant au roi en vint
Mout aïrez et d'ire espris,
Et Renart par la main l'a pris
Et li fist jeter durement
Le vilain sus le pavement
Qui n'estoit mie granment mol.
A poi ne li bruisa le col,
Si en fu le vilain plain d'ire,
Et Renart li a pris a dire :
« Biau sire, conseil vos querons
Que nos de cest vilain ferons
Qui vostre baron asailli.
Ferir le cui da, si failli.
— Sire, dist Coart, entendez,
Se je di mal, si m'amendez.
J'ai cel vilain pris par ma guerre,
Si en vien ci jugement querre.
Je le vos rent conme larron,
Esgardez que nos en feron. »
Quant li vilain ot et entent
Qu'il en velt avoir jugement,
Si en est forment esbahiz.
Maintenant est en piez sailliz
Et dist au roi : « Sire, merci,
Soufrez que m'en aille de ci.
Sachiez que je sui loiaux han,
Quant vos plera, tesmoing avron
De mes voisins des plus feaux
Que je sui preudons et loiaux
Des plus preudomes de la terre ;
Si les faites envoier querre. »
Li rois respont : « Mout volentiers,
Qar il nos en est grant mestiers. »
Mander les fist sanz plus atendre.
.XXVIII. furent, mains de .XXX.,
Tuit loial home peletier.
.XII. vindrent par tesmoingnier ;
Sont a la cort Noble venuz.
Quant li vilain les a veüz,
Si ot grant joie et grant leece,
Maintenant en estant se drece
Et dist au roi par tesmoingnier :
« Icil me viegnent tesmoingnier.
— Sire, font il, vos dites voir.
Se verité volez savoir,
Par tens vos seroit ensaignié.
Il avoit .I. oef gaaingnié
Ou volaient moillier ensemble.
En non Dieu, par ce si nos semble
Que il est preudons et de foi. »
Quant ce ot entendu le roi,
Mout durement s'en esjoïst,
Et maintenant au vilain dit
Qu'il s'en alast, qu'il n'avoit garde.
Et li vilain plus ne se tarde,
Ainz s'en revet a ses vilains.
Li rois remest de joie plains,
Tuit firent joie par la sale.
Renart n'ot pas la color pale,
Dejoste le roi s'est assis,
Ne fist pas chierre de pensis.
Li rois a dit as connoistables
Que il facent metre les tables,
Et il si firent sanz targier.
Lors asistrent tuit au mengier,
J oste li rois sistrent li conte.
Des mes qu'il orent ne faz conte,
Mes quant mengié orent assez,
Gieuent as tables et as dez.
El chief du palés d'autre part
Sistrent Ysengrin et Renart,
Devant eus ot .I. eschequier.
Leur gieu pranent a arengier,
Et dist Renart a Ysengrin
Qu'il mete au jeu .I. marc d'or fin ;
Et Ysengrin tantost le fist,
Mout tost sus l'eschequier le mist.
.I. autre en i a mis Renart,
Si jouerent par grant esgart.
Ysengrin fu du jeu apris,
Du paonnet a .I. roc pris ;
Aprés le roc a pris la fierce,
Tant jouerent que il fu tierce,
Ysengrin gaaingna cent livres
Dont Renart se tint bien por yvres,
Car il n'ot mes que metre au jeu.
Il en a apelé le leu :
« Ysengrin, fait il, entent moi,
Par cele foi que je vos doi,
Je n'ai de quoi mon jeu envit
Se n'i met ma coille et mon vit.
Encor j oerai volentiers,
S'encontre vels metre deniers.
— Si feré, fet il, par mon chief. »
Lors reconmence de rechief
Et a joé tout erroment.
Perdi Renart son garnement ;
Ysengrin qui ot gaanié
En ot le cuer joiant et lié.
Tantost sanz plus de demorer
A fait .I. grant clou aporter,
Par mi la coille li ficha
Et a l'eschequier l'atacha,
Puis s'en torne et si s'en vet ;
Et dant Renart soupire et bret.
Corouciez fu de duel et d'ire,
Qar il soufroit mout grant martire.
Ma dame Fiere oï le cri,
Maintenant cele part guenchi.
Quant voit Renart, si li aïe :
De ce qu'il ot fu mout marrie.
Tot coiement et en repost
Dedenz sa chambre le repost
Et le coucha dedenz son lit,
Mes il n'i ot point de delit,
Qar de dolor ert si destroiz
Qu'il se pasma plus de .X. foiz.
De couroz qu'il ot sanmella,
Malades fu, si someilla.
En pasmoisons jut longuement
Si qu'ele cuidoit vraiement
Que il fust mort, si s'escria :
« Sire Renart, ce que sera,
Nos volez vos ainsi guerpir ? »
Adonques a fait .I. soupir.
Renart qui le soupir oï,
.I. petitet les euz ovri,
Si parla et dist : « A que fere,
Dame, vos voi je tel duel fere ?
Faites .I. baing apareillier,
Qar je me voil .I. poi baignier.
— Sire, fet ele, volentiers
Ferai ce qui vos est mestiers. »
A tant conmande qu'en li face
.I. baing chaufer, et sanz espace
Fait fu quant il l'ot conmandé.
Mon seignor Renart ont porté
En la cuve, dedenz l'ont mis.
Dame Fiere li dist : « Amis,
Ja n'en cuit raençon avoir.
— Cest mal ai ge par mon savoir
Dont je cuit morir a dolor,
Si m'en poise por vostre amor,
Qar je cuit de vos departir.
Vos ne verrez ja l'aserir. »
Dame Fiere l'ot et entent,
A poi que le cuer ne li fent,
Tant est dolente et corocie :
« Lasse ! ja mes ne seré lie. »
A icest mot sanz autre plet
Ont Renart de la cuve tret,
En .I. lit l'ont posé et mis
Conme cil qui mout ert malmis.
Demandé a confession,
S'avra s'ame remission.
« Sachiez, fet il, que mout m'est tart,
Faites a moi parler Bernart
L'arceprestre, si me ferai
Confés et mes pechiez dirai. »
La dame respondi itant
Que ele fera son conmant.
Maintenant a Bernart mandé
Et il n'i a plus de mou ré,
Ançois i vint sanz atargier
A tout ce qu'il li ot mestier.
Desus .I. banc as piez Renart
S'estoit assis sire Bernart.
Il a Renart mis a raison :
« Sire, volez confession ?
Se vos vos volez repentir,
A bone fin pouez venir.
Lessiez ester les mauvestiez,
Et les vices dont entechiez
Avez esté si longuement :
Qui sages est si se repent.
— Sire, fet Renart, or estez.
Se vos a droit m'amonestez
Qui preudons estes et loiaux,
Vos m'alegerez de toz maux,
Qar je n'ai pas mesfet granment.
Se j'ai foutu dame Hersent
Nia conmere, ne mespris rien,
Ançois li fis leece et bien.
Ne mespris pas envers ma dame
Que j'avoie espousee a fame
Et a rnoillier par grant soulaz.
Le prestre fu Tybert li chaz
Qui volentiers la m'espousa,
A tiex i ot qui en pesa.
Que diroie ? De voir sachiez,
Je ne fis onques nus pechiez
Fors quant je donné garison
Mesire Noble le lyon ;
Mes bien sai que lores pechai
Quant je garison li donnai.
— Renart, Renart, ce dit Bernart,
Par mon seingnor saint Lienart,
Mout es ore de pute orine,
Qant tu connois que la roïne
As foutue, tu as mespris.
S'a bone fin veus estre pris,
A forjurer la te covient.
— Conment ? fait Renart, s'il avient
Que je aie respassement,
Je fauseré le serement,
Et vos porrez de fi savoir
Que por la repentance avoir
Le serement otroi je bien ;
Et pour ce n'en feré je rien,
Se je du mal puis respasser.
Mes por ce que ne voil passer
Vos conmandement ne desfere,
Voil je bien le sere ment fere. »
Tout maintenant sanz plus d'espace
Firent aporter en la place
Li saint si a juré Renart
Devant l'arceprestre Bernart
Tout ce que li ot devisé.
Quant le serement ot juré,
Renart remest qui mout se plaint,
Car l'angoisse mout le destraint.
.I. plaint a jeté, si se pasme.
Dame Fiere .I. petit de basme
Li frote les eulz et le vis ;
Si conme je pens et devis,
De froter durement s'esforce.
Mes Renart avoit si sa force
Perdue c'onques ne se mut.
Mes ainssi en pasmoisons jut
Si que toz cui dent qu'il soit mors.
Lors i fu grant li desconfors.
Ma dame Fiere la roïnne
Por Renart fet chierre lovine,
Dolente et mal aventuree.
Li rois a la noise escoutee,
Si est tot maintenant venu
En la chambre, si a veü
Renart qui fu en pasmoisons.
Mout se merveilla li lyons :
Qui li donnast trestout l'avoir
Que hons mortiex peüst avoir,
Ne se poïst seur piez ester ;
Ançois le covint adenter.
« Renart, dist il, perdu vos ai,
Ja mes si bon baron n'avrai. »
Adont sanz plus de delaier
A fait toute la gent huchier,
Qui le confortent durement
Et die nt que ce n'est pas gent
A honme de si grant renon
Qu'il face duel por .I. baron.
« Mes quant mort est, sanz detenir
Faites sa mesnie venir. »
Tout maintenant et sanz targier
A fait venir .I. mesagier,
Si a Hermeline mandee
Qu'ele viengne sanz demoree
Et si .III. fil qui mout preu sont.
Quant li mesage entendu l'ont,
Si sont parti devant le roi,
Si chevauchent par grant des roi
Tant qu'a Malpertuis sont venu.
De lor chevax sont descendu,
Si ont Hermeline trovee,
La novele li ont contee
Si com Renart est en peril.
A itant montent tuit si fil,
Tant sont alé qu'il sont venu
Au chastel ou dant Renart fu.
Quant Hermeline en la cort entre,
Tout li fremist le cuer du ventre
Et conmença .I. duel si grant
Que l'en n'i oïst Dieu tonnant,
Et dis oient a haute alaine :
« Sire, n'a pas encor quinzaine
Que de Malpertuis vos partis tes
Liez et joiant, puis n'i venistes.
Ore a ci grant duel et apert.
Encor nel set mie Grimbert,
Fere li estuet a savoir
Vostre mort, si sera savoir. »
Fait li rois : « Si soit dont mandé. »
.I. mesagier a apelé
Et il i vint tost et corant.
« Va, fait il, tost et vistement
Droit a Malpertuis, si me di
A Grimbert que il viengne ci,
Et si li conte l'aventure. »
Cil s'entorne grant aleüre,
Dedenz la cort de Malbuisson
A trové Grimbert le tesson.
Quant li mes entra en la cort,
Grimbert encontre lui acort
Et dist qu'il soit le bien venant :
« De qoi estes vos besoingnant ?
A qui estes ? Dites le moi.
— Sire, fet il, je sui au roi
Qui de par moi saluz vos mande
Et si vos prie et conmande
Que a lui veigniez sanz delaie. »
Grimbert l'oï, mout s'en esmaie,
Puis si dist : « G'irai volentiers.
Or me dites, biaus amis chiers,
Por qoi me mande l'emperere.
— Sire, fait li mes, par saint Pere,
Mort est Renart vostre cousin ;
Vos n'avïez meillor voisin. »
Quant Grimbert entent la novele,
Sachiez ne li fu mie bele,
Ainz en ot mautalent et ire.
Au mesagier a pris a dire :
« Amis, par cel Dieu qui ne ment,
Ici a mauvez mandement,
Quant mort est mes cosins germains.
De plus estoie, or sui du mains,
Car par lui, ce sachiez de voir,
Estoie montez en avoir. »
A icest mot s'en sont torné
Andui, se sont acheminé,
Tant ont alé qu'a la cort vindrent,
De lor noveles lié devindrent,
De tiex ot a la cort assez.
Grimbert qui mout estoit lassez
Si est delez la biere assis,
Mout est dolent et mout pensis,
Son visage enbronchié avoit.
Lez la biere mout li seoit
La chierre qu'il fist et la libe.
D'eures en autres se defripe,
Il crie et pleure durement,
Si le regrete doucement
Que nus ne le puet conforter.
Et li rois fist le cors porter
En la sale par grant deduit.
Illuec furent jusque a la nuit.
Dame Fierre par grant afere
Fist cierges aporter et fere,
A grant plenté et a foison
Les alument par la meson.
Tant en i ot, ne sai le conte,
Ainz mes ne por roi ne por conte
Ne fu tel luminaire fait.
Grimbert qui avoit son duel fet
Si est delez la biere assis
Et dist au roi : « Par saint Denis,
Ne foi que vos devez saint Gile,
Car fetes chanter la vegile
Orendroites et sanz delai. »
Li rois respont : « Par saint Ylai,
Grimbert, vos avez bien parlé. »
L'arceprestre en a apelé :
« Bernart, fait il, avant venez,
Et vos compaingnons apelez,
Si chantez vigiles de morz
Por dant Renart qui si est morz
Dont je sui iriez durement.
— Sire, vostre conmandement. »
Ce li a respondu Bernart.
Tout maintenant du roi depart,
Si a o lui mené Tybert
Le chat et mon seignor Hubert
L'escoufl.e et mesire Tardif
Qui por Renart fu mout pensis.
Ceus amena o lui Bernart,
Et le heriçon d'autre part
Qui mout ert cointes et apert,
Et li gresillon dant Frobert
Si en a mené Chantecler
Tout por les matines soner,
Et dant Roonel le mastin,
Et sire Ferrant le roncin,
Et Brun l'ors et Bruiant le tor,
Et si fu avec eus encor
Ysengrin et dant Brichemers
Et sire Baucent li senglers.
Revestu sont et atorné,
Et sont ariere retorné
Devant le cors en mi la sale.
Grimbert ot le vis taint et pale
Por Renart que il molt amoit,
Lui et ceus que il amen oit
Ont la vegile conmenciee,
Mainte temple ot illec sachiee
Et maint poing ensemble feru.
Roonel qui sages hons fu
A leü la leçon premiere,
Mes por Renart fist bele chierre.
Le respons dist li limeçon,
Et sanz fere noise et tençon ;
Puis distrent andui le verset,
Li .I. en gros, l'autre en fauset.
La seconde leçon aprés
Lut sire Brichemer li cers,
Le responz a chanté Tybert
Entre lui et sire Frobert,
Et puis ont le verset chanté
Conme cil qui bien l'ont hanté.
Et puis lut la tierce leçon
Sire Espinart le heriçon,
Le respons chanta le tesson
Belement et sanz contencon
Et puis les versez ambedeus,
Ysengrin li aida li leus.
Puis a la quarte leçon dite
Ysengrin qui bien s'en aquite,
Et Baucent le respons chanta
Belement, pas ne se hasta.
Et aprés lut la leçon quinte
Dant Chantecler le baron Pinte,
Le respons, si con nos disons,
Chanta Froberz li gresillons.
Le vers chanta Tybert li chaz
Et mesire Pelé li raz.
Brun l'ors qui mie ne chanta
La siste leçon conmença
Conques nul mot n'i a failli,
Et maintenant en piez sailli
Rousel l'escuruel qui chanta
Le respons si que n'en tença.
Le verset chanta simplement
Petitporchaz et sagement.
La septiesme leçon conmence
Sagement par grant sapïence
Le paon sire Petitpas,
Et sachiez qu'il ne failli pas,
Ainz la lut il et bien et bel.
Le respons chanta Roonel,
Et le verset par grant deport
Chanta por celui qui est mort
Mesire Droïns a grant joie
Si haut que bien velt que l'en l'oie.
L'uitiesme leçon sanz delai
Lut dant Ferrant le palefroi,
Et Coart chanta le respons
Qui o les autres ert enbrons.
Li connins sire Sauteret
Conmença l'uitiesme verset.
La nuesme leçon lut Bernart
Qui mout fu dolent de Renart.
Le respons chanta Brichemer
Qui Renart soloit tant amer,
Et le sengler chanta le vers
Et a l'endroit et a l'envers.
Quant les leçons furent finees
Et vegiles furent chantees,
Desvestir se fist maintenant,
Et li autre touz d'un tenant.
Quant il furent desvestu tuit,
En la sale, qui que anuit,
S'en sont venu, si con moi semble,
Devant le cors trestuit ensemble
Se sont asis conmunement.
Grant luminaire et bel et gent
Avoit laiens si grant foison
Que tote en reluit la maison.
Icele nuit firent tel joie,
Ne cuit que nus mes si grant oie :
Non fera il, si con je cuit.
As plantees jouent la nuit ;
Le pié leva premierement
Ysengrin mout joieusement,
Et Tybert li chaz i feri
Si doucement et si seri
Que d'autre part le fist chaoir.
A cest mot s'est alez seoir,
Lors retendi Primaut le pié,
Mes onques n'ot de lui pitié
Brichemer que tel li assist
Que trestout le pié li fremist.
Vosist ou non, d'autre part chiet,
Et Brichemer tantost s'asiet,
Si a le pié en haut tendu,
Adonc a son coup atendu.
Bruiant le tor qui mout s'esforce
De ferir, que toute sa force
I mist, mes por ce ne se mut.
Quant ce vit, la color li mut
Brichemer et si fu destroiz,
Mes il se tint a cele foiz
Qu'il ne se mut por cop qu'il doint ;
Ne cuit mie qu'il li pardoint.
Mesire Frobert sanz nul plet
Esgarde le coup qu'il a fet,
Envers Bruiant vint aïré,
Et si li a le pié levé
Tout ainssi con a lui afiert,
Et Frobert .I. grant cop i fiert.
A pou le cuir ne l'en a tret.
De maintenant vers lui se tret,
Bruiant le tor le pié tendi
A dant Frobert, si con je di,
A mout de joie et de leece,
Isnelement a lui s'adrece,
Qanqu'il onques puet i a point
Baucent le sengler a cest point,
Et fiert Frobert le gresillons
Si qu'il l'abat a genoillons ;
Et cil tantost em piez sailli
Et dist : « Vos n'avez pas failli,
Sire Baucent, ce dit Frobert,
Foi que je doi sire Robert,
Vos avez laidement mespris
Quant vos cel chevalier de pris
Avez devant moi abatu ;
Trop l'avez durement batu.
— Sire Frobert, ce dit Baucent,
Par la foi que doi saint Vincent,
Riens se bien non n'i entendi. »
Lors s'asist et le pié tendi,
Si a feru sanz demoree
Tardif qui a sa chape ostee.
A ferir mist tout son pooir,
Si bien sot son cop aseoir
Qu'il l'abat sor le pavement.
Cil de l'angoisse que il sent
Le vis et la colot mua,
Plus tost que pot se rumua,
Car il ert dolent et plain d'ire,
Et Tardif li a pris a dire :
« Baucent, ne vos corouciez pas. »
A tant vint avant Petitpas
Li paons a cui il dessiet,
Et Tardif maintenant s'asiet
Qui lor coroz petit redoute.
Li paons mist sa force toute
A ferir et si s'esvertue,
Mes por le coup ne se remue
Mesire Tardif de la place.
Toute li vremeillist la face
Por le coup qu'il a receü.
Li fuirons s'est aparceü
Qu'il l'ot blecié, si li escrie :
« Tardif, ne vos corouciez mie,
Mes bevez, si ne vos anuit.
Encore est mout longue la nuit,
Si joerons plus liement.
— Sire, vostre conmandement »,
Fait Petitpas. Lors fet venir
Du vin, si burent a loisir.
Quant beü ont a lor voloir,
Si ala Petitpas seoir.
Pelez li raz avant se tret
Tot belement et tot a tret,
Et fiert Petitpas sanz atendre,
Si biau lesse son cop destendre,
Et tant i a de force mise
Que le baston en son poing brise
En .II. moitiez par le milieu.
Cel coup vit Ysengrin le leu
Qui forment en fu corouciez,
Envers Pelez s'est adreciez
Et li a dit par grant des roi
Si que bien l'entendi lou roi :
« Sire Pelé, grant tort avez,
Quant vos si durement ferez.
Grant mautalent en ai au cuer.
Or ne lesseroie a nul fuer
Que n'i fiere, se Diex me gart.
Qui si vodra garder si gart
De mon pooir, se Diex m'aït. »
Et mes ire Pelez li dit :
« Sire Ysengrin, sachiez de voir
Que blecié ne vodroie avoir
Por la pelice de mon dos,
Miex vodroie que jusque a l'os
Me fusse tranchié en mon doit. »
Dist Ysengrin : « Vos avez droit.
Or lessiez ester a itant. »
Maintenant est sailliz avant
Petitporchaz, si li escrie :
« Ysengrin, si n'ira il mie,
Ainz jouerai jusques au jor
Tot belement et par amor.
— Pelez, fet il, avant venez,
Aseez vos et si jouez. »
Cil tent le pié sanz demoree.
A tant es vos de randonnee
Mon seignor Porchaz sanz atendre,
Et vit le pié Pelé estendre,
Lors li a si grant coup donné
Que il l'abat tout estonné.
Que vos iroie je contant ?
Tant vont lor ovre demenant
Que le j or vint, a tant finerent
Les plantees et si lessierent.
Si tost con illor ajorna,
Chascun endroit soi s'atorna,
Et l'arceprestre dant Bernart
Fist les sains soner por Renart.
Au mostier ont Renart porté.
Au soner se sont deporté,
Assis l'ont par devant l'autel,
Ne cuit qu'el mont eüst autel.
L'autel ma dame Pinte estoit
Qui desoz en fiertre gisoit,
Qui en traïson fu ocise.
Illec fesoit on son servise.
Illuec ou ele devia,
Dont tel i ot grant anui a
Qu'el fu mise si richement.
Chantecler ovra sagement,
Quant en si chier lieu fist poser
Le cors de Pinte repasser.
Ce fu par le conmant le roi
Qu'ele i fu mise sanz belloi.
Miracles apertement fait
Par lui si que tuit li contrait
Garissent, qui entrent laiens,
De cel mal dont il sont ardans.
De mout biax miracles avoit
La ou dame Pinte gisoit,
Et maint saintuaire i avint.
Quant le cors Renart laiens vint,
Devant l'autel fu mis a terre,
Et li rois a envoié querre.
Tuit li baron de son enpire
Venuz i sont sanz lui des dire,
Qar ne l'oserent refuser.
Maintes foiz les ot fet muser
Celui par qui il sont venu.
Devant l'autel pesible et mu
Se sont entor le cors assis.
Revestir s'en alerent .VI.,
Li plus puissant et li graingnor,
Par fere au cors Renart hennor.
Li un fu Bernart l'arceprestre
Que il tenaient a lor mestre,
Bruiant le tor et le roncin,
Et dant Roonel le mastin,
Brun l'ors et li cers Brichemer
Qui mout salait Renart amer.
Revestu furent a devise
Cil qui par fere le servise
De Renart qui jut en la biere.
Hermeline et ma dame Fiere
Mainnent grant cri et grant dolor.
Bernart qui pale ot la color
De j eüner et de mal trere
Lor a pris .I. sarmon a trere
.I. petit devant l'evangile.
« Biau seignors, fet il, par saint Gile,
Forment me puis esmerveillier ;
Renart estoit toz haitiez hier,
Et or est venue sa fins.
Bien devrait estre nez et fins
Qui va droit estre en ceste vie
Ou chascun se muert et devie.
Essample devroient ci prandre
Cil qui adez volent emprandre
Les mauvestiez ne les malices.
Ja ne les garra tor ne lices
Ne forterece ne meson.
Chascun marra sanz achoison,
Par coi chascun se doit pener
De bone vie demener.
Renart qui la vie a finee,
Si a a son tens demenee
Vie de martir et d'apostre.
Einssi feïssent tuit li nostre,
Et aussi bonne repentance,
Qar de lui ne sui en doutance
Qu'il ne soit a bone fin pris.
Onques nul jor ne fu espris
De mauvestié ne de folie.
Il a esté sanz vilanie
Et sanz malice et sanz orgoil.
Onques nul jor ne virent oil
Prince qui fust de sa vertu.
Se il a volentiers foutu,
L'en n'en doit tenir plet ne conte.
Il n'a el monde roi ne conte
Qui n'ait foutu ou qui ne foute,
De ce ne sui je pas en doute.
Foutre covient, si con moi semble,
Por ce vos di a touz ensemble
Que foutre n'ert ja desfendu.
Por foutre sont li con fendu.
Je conmant a touz orendroit ;
Qui avra le vit dur et rait,
S'il a le con abandonné,
Le foutre li soit pardonné,
Ja ne li sera reprouchié,
Qar de foutre n'est pas pechié,
Puis que vit soit partiz de coille,
Ne que il est de fere andoille
Qui vet de bouel en bouel.
Tuit se gieuent de cest jouel.
Renart a foutu volentiers.
A Renart a esté entiers
Ses cuers et a ma dame Fiere,
Mort est, n'ai peor qu'il me fiere
Por chose que je racont ci.
Biau sire rois, por Dieu merci,
Faites crïer par vostre empire
Que qui foutra ja n'en soit pire.
Le pechié lor voil pardonner,
Et se lor pouoie donner
Rentes, volentiers lor donroie,
Et le pechié lor pardonroie.
Ne lor pramet pas en pardon
Ci et devant Dieu lor pardon
Quant que a foutre mesprandront.
Tele penitance enprandront
Que il mengeront a estraingne
Char toute longue la semaingne,
Et qui de mon conmant istra
Et qui volentiers ne foutra,
Soit home, soit fame, soit beste,
Et piez et mains et cors et teste
Li soit de cheennes de fer
Lïez el grant torment d'enfer.
Et cil qui mon conmant feront
En paradis o Dieu seront. »
Quant l'arceprestre ot finé
Son sermon et deterrniné,
De son servise s'avança.
Son confiteor conmença
Le bon arceprestre Bernart,
Puis dist l'oroison por Renart :
« Haï, dist il, Renart, amis,
En maint pertuis vos estes mis
En bois, en forest et en plain
Por avoir vostre ventre plain,
Et por porter a Hermeline
Vostre fame coc ou geline,
Chapon ou oue ou cras maton ;
Tot jors estoient en saison,
Qant vos les pouiez tenir.
Or estuet a noient venir
Les granz hardemenz c'avez fait
Et les biens dont estes retrait.
Ja mes tel prince ne marra.
Sire Renart, or demorra
Hermeline mout esgaree,
Ja mes n'avra de bien denree.
Bien le saviez procurer,
Or li covient metre tremper
Son ventre oveques ses mains :
Du plus estoit, or est du mains.
N'avra mes vaillant une alie,
Puis qu'ele a perdu vostre aïe. »
Quant Bernart ot en sa reson
Bien definee s'oroison
Et aproprié son chapistre,
Brichemer conmença l'espistre,
Que bien l'oïrent toz et toutes :
« Renart, fait il, sanz nule doutes
Par vos ont esté esbaïes
En granches et en abaïes
Mainte geline et mainte oe.
Mainte foiz vos en est la joe
Remuee et touz les os
Maint coup en avez sor le dos
Et sus le crepon receü.
Maint blanc moine avez deceü
Et fait, dont mout lor doit grever,
Tart cou chier et matin lever
Por agaitier en larrecin.
Mainte geline et maint poucin
Leur as emblé conme felon,
Mes de tout ice t'asolon.
De quant que tu lor as tolu,
Renart, soies tu asolu.
Li pechiez en soit sor moi mis,
Einssi asou ge mes amis. »
Brichemer l'espistre Ena
Et Ferrant le roncin qui n'a
Compains qui tant sache de guile
Conmença en haut l'evangile,
Et a dit : « Hari gracia
Evangile sequencia
Secundom le gorpil Renart,
Entendez i, sire Bernart,
Arceprestre estes et seignor,
Entendez i, grant et menor,
Le roi et trestouz ses barons.
Renart, que de voir le savons,
Est mort, vez le ci em present.
Dolente en est dame Hersent
L'espousee Ysengrin le leu,
Qar mainte foiz en privé leu
L'a Renart tenue adossee.
Maint grant cop et mainte dossee
Li a donné sor la crevace.
Maudite soit tele fendace
Ou cop ne pert que l'en i fiere,
Si a il a ma dame Fiere
Aussi sovent batu son trou,
Il ne li poise fors du pou.
Onques son trou, s'entendu l'as,
Par coup de coille ne fu las.
Le cul deüst avoir coupé,
Quant ele a le roi acoupé,
Et Hersent a la fesse lee
Deüst la croupe avoir ullee.
Renart, n'en soit mie en doutance,
En a faite sa penitance.
L'ame en ira a reculons
En paradis o les mulons,
Illuec ou les asnes iront
Quant de cest siecle partiront.
Renart, je l'en faz bien pramesse,
Sera assis delez l'anesse
A grant joie et a grant delit.
Les gelines feront son lit
La ou il devra reposser.
Mes itant i voil ge gloser,
Ja n'i osera le doit tendre
A oison n'a geline prandre.
Autre penitance ravra,
Por ce que en sa vie avra
Maint oison mort par son pechié,
Por ce ert en paradis trichié. »
L'arceprestre sire Bernart
Chanta la messe por Renart.
Quant ele fu toute chantee,
Li rois par bone destinee
En haut oiant trestoz parla,
Et Brun l'ors a soi apela
Et li dist : « Amis, vos irez
Desouz cel pin, la me ferez
Une fosse, biau douz amis,
Ou li cors Renart sera mis
A grant heneur enclos en terre,
Si vos voil prïer et requerre
Que vos faciez isnelernent
Mon bon et mon conmandement. »
Et cil respont : « Vostre voloir,
Qui onques s'en doie doloir,
Ferai, que ne le voil lessier.
— Chantecler, prenez l'encensier
Dont vos le cors encencerez.
Brichemer et vos porterez
La biere au baron de franc lin
Entre vos et sire Belin.
Ysengrin se deportera
De la croiz que il portera.
Chascun fera de son labor :
Le chien reprendra .I. tabor
De quoi il ira tabourant,
Et le roncin sire Ferrant
Harpera, tiex est mon plaisir,
.I. son galois tot a loisir ;
Ne voil pas qu'il s'en voist tardant.
Li cierge porteront ardant
Cou art li lievres et Tyberz
Li chaz et l'escoufle Huberz.
Quant le cors enterrer iront,
Les soriz les sains soneront
Si conme mes conseus le loe,
Et li singes fera la moe.
Bernart metra le cors en terre,
Meillor de lui n'i estuet querre. »
Einssi conme le roi conmande
Le font, nul respit ne demande.
Le cors aportent a grant feste
Qui descouverte avoit la teste.
Brun l'ours qui la poe avoit grosse,
Ot apareilliee la fosse,
Qui mout bien i ot entendu.
Le cors ont iluec descendu
Qui couvert iert d'un paile vert ;
Et quant il l'orent descouvert,
Brichemer par le chief le prist
Ainsi con Bernarz li aprist
Que maint mis en terre en avoit.
A Belin que devant lui voit
A fet Renart par lez piez prandre.
En la fosse sanz plus attendre
L'ont mis et cou chié doucement,
Et l'arceprestre isnelement
Geta sus l'eve beneoite
Por ce que chose maleoite
Ne se peüst au cors bouter.
Quant vint a la terre giter
De coi Brun l'ours le voult couvrir,
Renart prist les iex a ouvrir.
Merveilla soi que ce estoit,
Paour ot et si se doutoit
Qu'en la terre ne fust enclos.
Il ne tint mie les iex clos,
Que tens n'en estoit ne seson.
Mout ot jeü en pamoison,
Ne sot ou il avoit esté,
Mout cuida bien estre enchanté.
Quant vit le roi et le bernage,
Cuer prist en soi et vaselage,
Au garir mist et cuer et cors,
De la fosse joins piez saut hors.
Chantecler qui tint l'encensier
Prist as denz, ne le volt lessier ,
A tout s'en vet tout eslessié
Et se feri en .I. plessié.
Quant li rois a aparceü
Que Renart l'avoit deceü ,
Corouciez en fu et plain d'ire,
Tot maintenant a pris a dire :
« Or aprés, franche gent loee,
Se loing ert demie louee,
J'aroie perdu mon baron.
Qui porra prendre le larron,
A touz jourz mes avra m'amour. »
Adont s'eslescent sanz demour
Tretuit a grant esperonnee
Aprés Renart de randonnee
Qui Chantecler en va portant.
Ja ot erré et fouï tant
Qu'el plessié se fu embatu.
« Vi chetis, laz ! pour coi fuis tu ?
Fet Chantecler, c'est grant outrage.
Di leur que tu emportes gage
Du tort que l'en t'a fet a court.
Il ne te tiennent pas si court
Que tu ne lor puisses moustrer
Et tout apertemant conter
Que mau gré eulz m'enporteras
Et de moi ton vouloir feras
Mau gré toute la compaignie.
Me font ore grant vilanie
Quant ainssi me veullent rescorre.
Nus d'eulz ne t'aprendroit a corre,
Tant seüst bien du pié aler.
Di lor, ne lor dois pas celer,
Que por noiant vont acoranz. »
Renart qui fu apercevanz
De Chantecler ot la parole
Que par enging et par parole
L'avoit autre foiz engignié,
A mout icel dit resoingnié.
Ne volt mot dire cele foiz,
Que cil le sievent mout destroiz
Qui ne le lairont pas itant,
Se il Chantecler ne lor rent,
Ainz li feront les piez lever.
« Certes, mout te deüst grever,
Fait Chantecler, ceste huee.
Di lor sanz nule demoree
Qu'il s'en retornent orendroit.
En iras a cort fere droit
De ce qu'en te demandera.
Que que li rois conmandera
Feras de gré et volantiers
Conme cil qui est siens entiers.
Ainssi les feras remanoir,
Puis t'en iras a ton manoir
Ou tu te porras deporter,
Et moi avecques toi porter ;
A anuit a bonne cuisine,
Se ta fa me fust en gesine,
Si eüsses tu pour vitaille. »
Lors chois si .I. vilain qui taille
Ramille pour son four chaufer.
A une cha aine de fer
Ot a sa coroie hé,
Dont li cloet sont delïé,
.J. gaignon grant et merveilleus ;
Meigres estoir et fameilleus,
Le vilein qui le chien tenoit
Choissi le gorpil qui venoit ;
Le chien deslace, si li huie,
Renart le voit, mout li anuie,
Tant fu courouciez et plain d'ire,
Ne sot que faire ne que dire.
Il n'ose vers le chien tourner
Ne vers les reaus retourner,
Que grant pas le vienent suiant,
Tardiz u premier chief devant,
Qui tint la baniere levee.
Adonc a sa regne tournee
Renart au travers d'un plessié,
Ne n'a pas Chantecler lessié,
Ainz l'emporte mout esmaiez.
Li mastins ne s'est delaiez,
Ainçoiz le suit de grant eslés.
Lors pense Renart : « Se je lés
Chantecler aler, que ferai ?
Car anuit mes ne trouverai
Chose dont me puisse souper ;
Et se cil me puet acouper
Qui si me chace pour moi prendre,
Il me fera encui aprendre
Conme ses denz sevent tranchier.
Je ne doi pas avoir tant chier
Ce coc conme mon cors demeine.
D'autre part vint Tardis qui meine
.I. mout grant peuple a sa baniere.
Et se il me meinent arriere,
Je serai mout mal atirié,
Que li rois iert vers moi irié
Por Chantecler qu'il aime et prise.
Mout me poise de ceste prise,
Seur moi en venra le mes chief. »
Lors dit Chantecler : « Par mon chief,
A force convient que vous lesse.
Cist matin a esté en les se,
Que trop me suit delivrement.
Va t'en tost et isnelement.
Je ne t'ai blecié ne malmis,
Et se tu viens a cort, amis,
Ne me soies par ton desroi
En nuisance devers le roi.
— Non ferai je, fet il, biau mestre. »
Lors saut desus .I. arbre a destre,
Si a grant joie demenee,
Et Renart de grant randonnee
S'en va fuiant et a grant corse.
Mes li chiens saut qui li rebourse
La pel du dos jusqu'au crepon.
Ja fust en male souspeçon
Li gorpilz de perdre la vie,
Quant Tardiz qui a grant envie
De lui prandre i est seurvenu.
De ce li est bien avenu
Que il l'a au mastin rescous,
Mes ainz i ot feru mainz cous
Que il en eüst la baillie.
Tantost est entor lui saillie
La compaignie bele et noble
Que li riche empereres Noble
I envoia pour Renart prandre.
Pris et lïé l'ont sanz atandre,
Si l'ont devant le roi mené,
Qui aussi conme forsené
Jure qu'il le fera deffaire,
Ardoir, escorchier ou detraire,
Ou livrer a cruel tormant.
Et Chantecler isnelement
Se plaint de la des convenue
Qui li est par li avenue.
Li rois dit que droit en avra
Tel con il demander savra,
Que trop li Est grant mesprison.
« Jane sera mis en prison,
Ainçoiz le ferai escorchier.
Ne m'en porrai plus bel vengier.
— Sire, fet Renart, entendez,
Jugement de moi entendez.
Au jugement me contendrai
Et vostre merci atandrai.
Onques ne fu nul honme né
Sanz leal jugement mené.
S'en puet en vostre court trouver
Nus qui veille vers moi prouver
Que j'aie fet desleauté
Ne traïson ne fauseté,
Aprestez sui de moi desfandre.
Trop voldrent envers moi mesprandre
Cil qui en terre me metoient,
Mon sens espoir petit doutoient.
Por quel forfet, ce veil oïr,
Me fais oit l'en vis enfoïr ?
Or me dites vostre semblant,
Estoie je pris en emblant ?
La court en fet mout a blasmer,
Bruiant li tors et Brichemer
Et les autres que j'aim et prise
Seront blasmé de ceste emprise.
Chantecler, n'en sui pas en doute,
Avez trete traïson toute,
Ce m'est vis, quise et pourchaciee.
Mainte mauvestié as braciee,
Ceste li doit l'en reprouver.
Encontre son cors veil prouver
Que par lui m'est hui avenue
Iceste grant des convenue
De moi tout vif en terre metre.
Ja ne s'en deüst entremetre
De moi faire honte et anui.
Se recreant ne l'en rant hui,
A qui que il doie grever,
Fetes moi les .I. iex crever.
— Renart, dit Chantecler, Renart,
Par la foi que je doi Bernart
L'arceprestre que je voi la,
Onques en tel guise n'ala
Li afaires con vous le dites.
Ne vous en iroiz pas si quites
De cest jour d'ui con vous cuidiez.
Ahi ! sainte Pinte, or m'aidiez,
Si voirement con je recort
Que Renart vous ocist a tort
Et si conme je n'i ai coupe
Du blasme de coi il m'encoupe.
— Vos mentez, fet Renart, traïtres,
Por vostre mençonge feïstes
Qu'enterré fui, ce vous creant,
Si vous en rendré recreant,
Ainçoiz que li jours soit passez,
Ou a mort plaiez et quassez.
Ne poez faillir, ainssi n'aille.
— Sire, otroiez moi la bataille,
Fet Chantecler a l'emperere,
Et celi qui recreant ere
Faites ou pendre ou desmembrer.
Il vous devroit bien remembrer
Des anuiz que il vous a fez.
Par Dieu, penduz iert ou desfez
Iceli qui vaincu sera,
Ja autrement n'en passera,
Et c'est droiz et reson, me semble. »
Maintenant les mettent ensemble,
N'i vont plus d'aloigne querant.
Tardif, l'escoufle et Ferrant,
Le gresillon et le fourmi
Qui mout estoient bon ami
Et preuz et vaillanz sanz des roi,
Cil garderent de par le roi
Mout tres bien et mout sagement.
Quant fet furent li serement,
Si les ont ensemble lessié ;
Lors s'est l'un vers l'autre eslessié,
Et Renart qui premier l'assaut,
Enprés Chantecler fet asaut.
Granz cos li donne de la poe,
Et Chantecler delez la joe
Li fet de son bec une raie
Si grant que li clers sans en raie,
Que jusqu'au talon va la goute,
Et des iex ne vit nule goute
De l'erreüre d'une live.
« Il pert bien, la char avez vive,
Fet Chantecler qui le tint cort,
Que li sans touz vermaus en cort.
Folie vous fist a moi prandre ;
Je vous ferai encui aprandre
Conment je me sai maintenir.
Se pour outre te veulz tenir,
Je la que te cleimes vaincu.
Pandre te fai, trop as vescu. »
Renart qui entent la menace
Tert le sanc contre val sa face,
Que les iex li avoit couvers.
Lors a les iex andeus ouvers
Et dit a Chantecler : « Traïtres,
Si m'aïst Diex, mar le deïstes
Que je recreant me rendisse.
Se sein ne sauf de cest jour isse,
Je vos cuit encui donner tele,
Mes ne metrez en fu atele. »
Lors li cort viguereusement,
Si le feri irieement
De la poe par mi la hanche
Qu'i li derompi la char blanche.
Trop li a fet doulereus merc ;
Par mi la plume de l'aubert
Fist de sanc saillir plein boisel ;
Par le champ en court le ruisel
Si c'un moulin en peüst moldre.
Mes bien le cuide rendre et sodre
Chantecler iceste bonté.
Lors li est sus le dos monté,
Si le fiert des esperons fort,
Et de son bec le pince et mort,
Que jusques au test li embat.
La destre oreille li abat,
Et l'ueil senestre li creva,
Puis li dist : « Malement vous va,
Sire Renart, au mien avis.
Ja de cest champ n'es tordrez vis
Que il du cors ne vous meschiece.
Bien est dame Pinte vengiee
Et dame Coupee s'entein.
De lancelee et de plantein
Se voudra en vos plaies metre,
S'Epinart se veult entremetre
Qui est fisicïen le roi,
Bien vous garra ; mes le deroi
Qui en vous est vous honnira.
Quant la bataille fenira
De vous, et vengiee arai m'ire,
N'arez, ce croi, mestier de mire. »
Renart qui la response entant
Au miex que il set i antent
La grant honte et la vilenie
Que Chantecler par felonnie
Li fet, n'encor n'en est lassez.
Adonc s'est Renart pourpensez
Que la morte vieille fera,
N'a Chantecler n'adesera,
Que tant li fet et honte et let.
A tant seur li cheïr se let,
Et Chantecler le pince et mort
Et Renart fet semblant de mort,
Qu'il ne se crolle ne remue,
Ainz tint la bouche close et mue
Que voiz n'aleine n'en issi,
Quant Chantecler le vit ainsi,
Lors l'a conme lierre repris
Au bec par mi la keue pris,
En .I. fossé le traïna.
Or voit bien Renart que il n'a
De nului secours ne aïe,
Car c'est la beste plus haïe
Du monde et de toute gent.
Bien set pour or ne pour argent,
Por promesse ne pour avoir
Ne pourroit raençon avoir,
Se il estoit aparceü.
Par son savoir a deceü
Chantecler qui por mort le lesse.
Entour lui ot aussi grant presse
Conme se il fust gent develle.
Rohart et Brune la corneille
Vindrent au roi tot pié estant
Et li distrent : « Sire, a itant
Lessiez Renart ; mors iert sanz faille.
Mout li est de ceste bataille
Hui vilainement mescheü.
Or est en ce fossé cheü
Tout mort aussi conme une çoche.
Blasme i avrïez et reproche,
Se l'en metoit plus seur li mein.
Males choses l'aront demein
Tout despecié et devouré,
Et vous avez ci demouré
Que son compaignon a outré »
Li rois Nobles vint a son tré
Et li barnages s'en tourna
En son hostel. Cil qui tourna
S'en entra joie demenant.
Renart lessierent remanant
U fossé la gueule baee
Si con l'ame s'en fu alee,
Que ses anemis en fu bel.
Du roi se depart le corbel
Et la cornille dame Brune,
C'onques nel sot beste nesune.
U fossé s'en vindrent courant
Ou Renart iert de fein mourant,
Que l'orille ot perdue et l'ueil.
« Rohart, fet la cornille, or veil
Que nous aillons veoir Renart
Encore anuit ce famelart.
Par les sainz qu'en quiert en Galice,
Li afaiterons sa pelice ;
Mors est, nous n'avons de li garde. »
Renart les ot et les regarde,
Que blecié fu et se feingnoit,
Ne a elz parler ne daignoit.
Tant se cuidoit iluec tenir,
Que il veïst la nuit venir.
Mes cil souffrir nel voldrent pas
Qui li vindrent plus que le pas,
Que de noient ne se douterent.
Ambedui desus lui monterent ;
Rohart premerainz s'avança,
Le bec avant primes hauça,
En la char li embat dedenz ;
Et Renart a geté les danz,
Si le prist par la cuisse et tret
A soi, si con l'escrit retret,
Que cil li a lobee toute
Et la cuisse emprés le cul route ;
Vileinement l'a afolé.
Rohart est d'autre part volé
Seur le fossé mout angoisseus.
La cornille vit Renart seus,
A vecques li a tressailli,
Et Renart est en piez sailli,
La cuisse prant, a tout s'en torne,
Et Rohart lessa tristre et morne.
Aussi conme beste esperdue,
Puiant s'en va sanz atandue
L'ueil crevé, l'oreille cospee.
Il ne trouva pas estoupee
La porte de sa forteresce,
Ainz s'i feri a grant destresce.
Quant Hermeline le choisi,
Qui li donnast quite Choisi,
N'eüst tel joie ne tel feste.
Quant ele a aparceu la teste
Qu'il avoit si mal atournee,
Adonc a grant doulour menee ;
Ausi firent les renardiax,
Grant fu la crïee et li diax ;
En .I. lit l'ont cou chié et mis.
Et Rohart qui mout fu maumis,
A la cornille se demante :
« Dites, fet il, amie gente,
Con ment porrai aler a cort ?
Trop durement m'a tenu cort
Renart, ne sai que j'en ferai.
— Entre mes braz vous porterai,
Fet la cornille, par mon chief.
De l'anui et du grant mes chief
Sui mout dolante et correciee. »
A tant s'est Brune rebraciee,
Si s'en ala triste et dolante
Au roi qui se sist en sa tante,
Criant a sire roi merci :
« Tout mahaignié vous aport ci
Rohart, vostre ami le corbel,
Et si ne m'est mie encor bel
Du larron Renart deputere
Qui a Malpertuis, sen repere,
S'est mis et a fermé sa porte,
Que la cuisse Rohart emporte ;
Mengiee l'a et devouree.
Frans rois, ne fetes demouree,
Vengiez la honte et la laidure
Que Renart vous fet, qui trop dure.
Vostre baron a desmembré ;
Se vous estes bien amembré,
Destroiz quatre foiz vous a fez.
Detranchiez sera et deffez
Li traïtres de ceste emprise. »
Rohart a la parole emprise
Et dist : « Sire, merci aiez
De moi, car a mort sui plaiez.
Le pié et la cuisse ai perdue
Dont j'ai la pensee esperdue,
Morir en cuit procheinement.
Mes se je n'en ai vengement
Du desleal, du traïtour
Par qui sui en ceste tristour,
Blasme en seroiz et a droit. »
Li rois se leva en piez droit,
Quant la parole ot et entant,
Et respont, que plus n'i atant :
« Rohart, vos estes mehaingnié,
Ne cil n'i a riens gaaingnié
Qui ainsi vous a atorné. »
Tantost conmande qu'atourné
Soient si baron et si honme,
Que par les sainz qui sont a Ronme,
« Ne m'i tandra yver n'esté,
Tant qu'aie a Malpertuis esté.
A terre abatre le ferai
Et Renart par force en trerai.
Pendu sera conme larron,
Si que le verront mi baron,
N'en puet partir par autre pas.
— Biau sire, si n'ira il pas,
Fet le tesson sire Grinbert,
Entre moi et frere Guibert
Iron, mes qu'il ne nous desplese,
De Malpertuis passer la hese,
Et a Renart conme honme sage
Raconterons vostre mesage
Et li dirons, sel conmandez,
A vous viengne, ce li mandez,
Et selonc ce que entendon
Response de li vous randon. »
Li rois qui fu em piez drecié
Respondi conme courroucié :
« Alez i tost, ainssi le voeil,
Et li dites, seur son destre oeil,
Qu'il me viengne randre reson
Por coi et pour quele achoison
Il a mon baron mehaignié. »
Sil n'ont le conmant desdaingnié,
Ainz s'en tornent sanz plus atandre.
Au devant pour bon hostel prandre
Ala li limaçons Tardis ;
Cil chevauchent aprés tandis
Qui ne s'i voldrent arrester.
Ne vous veil toutes aconter
Lor journees, ne qu'il devindrent.
Tant errent qu'a Malpertuis vindrent
Ou Renart jut sanz nul delit
A grant dolor dedanz son lit.
Hubert qui le mesage aporte
Et Grinbert vindrent a la porte,
Si huchierent par grant desroi :
« Ouvrez au mesage le roi. »
Renart qui entendi la noise
Conmande qu'a la porte voise
Li portiers qui n'est pareceus,
Et maintenant parole a ceus
Qui si huchoient fierement.
Li portiers vint isnelement
Qui torse et velue ot la keue,
D'en haut desus la barbakeue
Lor escria con preu et sage :
« Qui estes vous ? — Sonmes mesage
Mon seigneur Noble le lion,
Que Renart parler voulion. »
Quant li portiers l'ot, de volee
La porte qui estoit coulee
A mont a trere conmença.
Grinbert qui d'antrer s'avança
I est a reculons entré.
Quant le premier huis ot outré,
Si dist a l'escoufle Grimbert :
« Venez avant, sire Hubert,
Bessiez vous, que basse est l'entree. »
Dit Hubert : « Je dout que vantree
Ne face, par saint Lienart,
De moi encore anuit Renart.
Ici iluecques me tendré,
Tant que vous viengniez atandré,
Miex meing au large qu'a l'estroit. »
A Grimbert convient qu'il otroit
Ce que frere Hubert conmande.
Ainz vint et Renart li demande,
Conme cil qui mout se doloit,
Que il queroit et qu'il vouloit.
Grinbert li a dit : « Biau voisin,
Je sui vostre germain cousin,
Si vous devroie mout amer.
A court vous est venuz blasmer
Mon seignor Rohart le corbel.
De son do mage n'est pas bel
Au roi ne a sa baronnie.
Ne le tenez a vilanie,
Par moi vous mande, et il a droit,
Que viengniez a li oran droit
Por vous de ce blasme escuser.
Ne devez mie refuser
Qu'a court ne viengniez pour droit faire.
— Cousin, de ce n'ai je que faire ;
Ne veil or plus aler a court,
Que trop m'i a l'en tenu court.
Ceste parole me randroiz
Au roi quant devant li vendroiz,
Qu'a la mort m'a mis le corbel,
Et la dehors souz ce tombel,
A cele croiz, souz cele espine
Me fist enfouir Ameline
Vostre amie, vostre parente
Qui iriee en est et dolante.
Quant hors de la porte seroiz,
.I. tombel iluec trouveroiz
D'un vilain qui Renart ot non.
Desus verrez escrit le non,
Et ainsi au roi le diroiz
Quant de ci vous departiroiz.
Hermeline vous menra droit
Desouz le tombel orendroit
Qui est touz fres et tout novel ;
O lui ira mon fiuz Rouvel.
— Ainsi, dist Grinbert, l'ostroi gié,
Si m'en vois a vostre congié. »
A tant se departi Grimbert,
Si trova mon seignor Frobert
Et Tardif, plus compaignons n'a.
Tout droit au tombelles mena
Hermeline et Rovel son fill,
Et distrent : « Renart le gorpill
De quoi il ne nos est pas bel,
Biau seignors, gist souz cest tombel.
Lisiez les letres et l'escrit,
Et si priez a Jhesu Crist
Que il ait de s'ame merci.
Lasse, esgaree ! remoing ci,
Et mi enfant sont orfelin.
N'ai robe de drap ne de lin,
A grant povreté sui remese. »
A cest mot entra en la hese
De Maupertuis, et cil s'en tornent
Qui de ci au roi ne sejornent.
Trové l'ont en ses paveillons,
De devant lui a genoillons
S'est maintenant agenoilliez.
Grimbert qui ot les eulz moilliez
Du plorer que il fet avoit.
Et quant li rois Noble le voit
Plorer, si en fu trop plains d'ire,
Li escouffle li prist a dire :
« Sire, de Maupertuis venons
Dont a engigniez nos tenons.
Renart est morz et enfoï.
Quant Roarz ceenz a foï,
Si durement estoit malmis
Renart qu'il est en terre mis.
La fosse et le tombel avons
Veüe, tout de voir savons
Que le corbel le partua
Qui ore pou de vertu a.
Mehaingnié en est et periz
Est Renart. Li saint Esperiz
De la seue ame s'entremete
Tant qu'en paradouse la mete,
.II. liues outre paradiz
Ou nus n'est povre ne mandis. »
Quant li rois oï la nouvele,
Tout son courrous li renouvele ;
De Renart fu mout courrouciez.
Tantost s'est en estant dreciez
Et dist dolanz et esperdu :
« Par grant pechié avons perdu
Le meilleur baron que j'avoie,
Ne ne cuit mie que ja voie
Que je venjance en puisse avoir.
Por la moitié de mon avoir
Ne vousisse qu'il fust ainssi. »
A tant fors de son tref issi
Et s'en monta en son palés.
Ici luec de Renart vous les
La vie et la procession.
Ci fine de Renart le non.
Seigneurs barons, or entendez,
Qui de Renart oï avez,
S'orrez une mout grant voisdie
Qui a Renart fist grant aïe.
Renart li rous s'est porpensez
Que tant estoit au roi meslez ;
Ne pu et a nul jor pes avoir,
Se ce n'est par mout grant savoir.
« Sire, sire, Renart a dit,
Vers vos n'ai ge nul contredit
De quanque vos demanderez.
Vostre plaisir de moi ferez.
Je sui venuz a vostre mant,
Si fetes tot vostre cornant.
Se tant fusse vers vos mesfaiz
Que j'en deüsse estre desfaiz,
Tresisse moi de vos en sus,
De mon chastel ne fusse issuz,
Ainz atendisse guerre et ost,
Que au mal vient en assez tost.
A vos sui venuz volentiers,
Que tant me sant saus et entiers
Que sui sanz nule forfeture,
Et bien m'offre a vostre droiture.
Je vos ai servi mainte foiz,
Si m'aïst Diex, en bone foiz ;
S'en serïez mout avilliez,
Se ge estoie essilliez
Sanz jugement et sanz reson
El conduit de vostre meson.
Mes je sai bien de verité
Qu'en vos a tant de charité,
Encor soiez vos forz et fiers,
Que vos estes bons droituriers,
Ne ferïez tort a nul home
Por trestot le tresor de Rome.
De ce sui ge tot asseür,
Porquant se j'ai mavés eür,
Que bons rois estes et loiaux,
N'estes mie simonïaux,
Que vos par or ne par argent
Faciez mal mener vostre gent.
Sire, s'il vos vient a plaisir,
Que faites ces crïeurs taisir
Et ceste grant noise abessier.
Aprés qui nel voldra lessier
Face son clain a vos de moi,
Et vos i entendez par coi
Et par quel mesfet il se claiment.
Cist haut baron qui ça sus mainent,
Die chascuns que vodra dire.
Se ge ne m'en puis escondire
Et ge n'en sai mon droit mostrer,
Dont me doit on fere mostrer
A la queue d'un viel jument.
Faites m'avoir droit jugement.
— Cist a bien dit, fet l'emperere,
Foi que je doi l'ame mon pere,
Je ne vueil pas le los avoir
Que je face tort par avoir
Ne que ma cort soit loonice,
Ainz vueil estre loial justice.
Qui riens velt Renart demander,
Si se viegne de lui clamer.
Et il de ce soit touz certains,
Se il de ces plez est atains,
Que ja vis n'en eschapera ;
A mout grant honte fenira. »
Isengrin s'est en piez dreciez,
Qui encor ert mout corrouciez,
Por ce qu'il velt son sairernent
Selon l'esgart du jugement
Que li baron li orent fait
En amendise du mes fait.
Devant le roi s'est aprouchiez,
Dist : « Rois, ne vos en corrouciez,
Se ge me reclain de Renart.
Va baron firent .I. esgart
Qu'il se dut vers moi escondire
Par serement de l'avoutire
Qu'en li mist sus de m'espousee
Dont ele a mout esté blasmee.
De ce me plaing qu'i se quati
En ma loviere et si bati
Mes loviaux et les cornpissa,
Aine nus d'euls ne s'en revenja.
Ce savons nos bien vraiement
Que il vint jusqu'au serement.
Il quida que je tant l'amasse,
Espoir, que je li pardonasse.
Quant vit qu'il li convendroit fere,
Mout tost se sot arriere trere,
Si s'en foï en sa meson.
Ce sevent bien tuit cist baron,
Que nel porroient consentir,
S'il n'en voloient bien mentir.
Or en prenez bien vo droiture
Por moi de ceste forfeture.
Fetes tant que gré vos en sache ;
Bien doit avoir ce qu'il porchace.
Espoir Renart est trop voiseus,
Encor ne soit il pas noiseus,
Qu'il dira ja par mesprison
Q'ainz ne porchaça traïson.
Mes tot ce li met ge bien sus.
Par cel Seignor qui meint la sus
Bien en ferai quanqu'en voudra,
Si con la cort esgardera.
Bien m'en acort au jugement,
Et l'on le face loiaument. »
Renart respont : « Ysengrin, sire,
Avez tot dit ? Volez plus dire ? »
Dist Ysengrin : « J'ai dit assez.
De tant serez vos toz lassez,
Ainz que vos en soiez delivres.
Je ne bui hui dont je soie ivres. »
Renart respont : « Sire, entendez.
Selonc l'un droit l'autre prenez.
De ce q'Ysengrin me met sus,
Le metrai ge du tot en sus.
Ce fu voirs que vos me mandastes
Et par Grimbert me conmandastes
Que devant Roonel venisse
Et a son los me deduisisse.
Aprés trovai en vostre escrit
Ce ne sai ge quel chose escrit,
Que por quanqu'a cest mont apent
En feïsse je serement ;
Por tant en devroie estre quites.
Et quant je oi les letres lites,
Pres fui de mon sairement faire
Et Roonel dut estre maire.
Je ving a cort pres et garniz
Par vo conmant, mes escharniz
I dui estre mout malement,
Et si vos conterai conment.
Quant je sui venuz a mon jor
Sanz contremant et sanz sejor,
Ysengrin me fist a entendre,
Con cil qui me voloit sorprendre,
Que Roonel iert enossez.
A .I. tombel ert adossez ;
Illec devoit il estre morz.
Esgarderent, fust droit ou torz,
Sor la dent Roonel jurasse
Et mon serement aquitasse.
Onc n'en foï, ainz m'avanchié,
Encor en fusse ge irié ;
Si voil fere mon serement
Por pes avoir a lor talent.
Je ving au dent toz rebraciez,
Mout en dui estre corrouciez ;
Se ne me fusse aparceüz,
J'eüsse esté mout deceüz.
Je li vi la teste lever
Et a s'alaine mout pener.
Bien aparçui la vilanie
Q'en i entendoit felonnie,
Et se ge quis ma guerison
Que ne cheïsse en lor prison,
De ce ne me doit nus blasmer,
Que tost m'eüssent fet pasmer.
Morz devoit estre Rooniaux,
Mes aprés moi fu toz isniaux.
Il me sivi grant aleüre
Et si me Est mainte laidure
Entre lui et ses compaignons.
Bien i avoit .v », gaignons
Qui laidement me demenerent,
Mon peliçon me despanerent.
Sire, si fui ge maubailliz
Et en vo conduit assailliz.
Vostre est la honte et miens li maux
Par vo justisiers qui fu faux.
Ce Est Roonel par haïne
Por ma fame dame Hermeline
Qui nu volt aaisier d'amors.
L'autrier en furent les clamors
De la honte qu'il vos a faite,
Qu'il jut issi la langue traite.
Bien en devez justise prendre
Et plus haut qu'autre larron pendre.
Ce vit danz Primaux li putois
Et Grimbert qui mout est cortois
Et tuit li baron qui la vindrent
Et mout loiaument se contindrent.
Se Diex plest, le voir en diront,
Que ja por moi n'en mentiront.
Bien sevent tuit que je di voir.
Et neporquant por pes avoir
Peroie je le serement
Ci devant vos mout loiaument.
Je n'avroie mestier de guere,
Que pes vodroie estre en la terre,
Si juroie tot le menor
Et porteroie grant honor.
S'en dient ces barons droiture,
N'averoie de plaider cure.
Mout volentiers sivrai lor dit,
Ja n'i meterai contredit.
— Oz, por les sainz de Biauliant,
Respont Noble en sorriant,
Renart, se tu dis verité,
Dont sont il tout desherité.
S'en mon conduit fus deceüz,
Ge meïsme i sui receüz.
Seignors, oez que dit Renart,
Ci afiert .I. mout grant esgart ;
Pacent li autre lor clamor.
Vos i entendez par amor,
Metez i vostre entendement
Por faire loial jugement. »
Chantecler est sailliz en place
Touz corrouciez, mout se rebrace,
Au bec ses pennes aplanoie
Et de bien parler s'amanoie :
« Sire, sire, dist Chanteclers,
Onques mes cuers ne fu puis clers
Que morte fu dame Coupee
Que Renart dut avoir soupee.
Por Dieu, sire, fetes m'en droit
Voiant voz homes orendroit
De l'omicide que il fis t,
Quant il dame Coupee ocist.
Por Dieu vos en ven ge prier,
Que ce ne puet il pas noier :
Vez dame Pinte le tesmoigne
Qui avec fu en la besoigne.
— Voire, sire, ce dist la dame,
Damediex ait merci de l'ame !
Au lieu fui ge ou il l'ocist,
Li sire qui grant pechié fist. »
Li cos a si son clain finé,
Et Renart a son chief cliné,
Vers terre .I. poi ses eulz bessa.
La parole a tant ne les sa,
Ainz respondi mout sagement,
Si se contient hardiement.
« Sire, fet Renart, or oez,
Por Dieu ne vos en gramoiez,
Que je n'ai mie si grant tort.
Se g'en devoie avoir la mort,
S'en irai ge par mi le voir ;
Bien le vos doi fere savoir.
Quant je vos oi l'autre an gueri
Du mal dont vos vi esmari,
Vostre merci mout m'en amastes.
En baillie me conmandastes
Que garde fusse de vo terre,
Penasse moi de vo preu querre.
Ge porchaçoie vo besoigne ;
Je m'en issi fors de vergoigne.
Touz fameilleus et alassez
Que meinz pas oi ce jor passez,
Ving a l'ostel Gombert du Praine,
Qui meint mal porchace et amaine.
De vostre part belli priai,
C'onques ne le contraliai,
Qu'ilec me lessast osteler.
Nuiz ert, ne savoie ou aler,
Por vos me donast a mengier.
Il me fist mout mon sens changier,
Mout m'en escondist laidement
Et mout contralïeusemenr
Dist n'amoit tant ne vos ne moi
Que por vos feïst ce ne quoi.
.I. poi vers lui me redreçai,
De vostre part le menaçai.
Dis li qu'a vos me clameroie,
Ne ja mes jor ne l'ameroie,
Ainz li querroie son damage.
Mes il ot mout felon corage
Et dist : “Por ton seignor anuit
“Te liverrai si mal conduit
“Que tu seras bien chapigniez.”
Touz ses gaignons a apelez,
Ses me hua aprés la queue.
Chacier me durent male veue.
Je ne me poi pas retorner.
Bon pas me firent retorner,
Ainz fu sailli sor une roche ;
La fui toz quoiz a dose bouche.
Onques n'osai .I. mot tentir
Duques les chiens vi departir,
Si s'en ralerent en maison.
Cele nuit oi male saison.
Por vos me fist on tant de biens
Que de cort fu chaciez a chiens.
Honte m'a fet et vos greignor,
Qu'i reclamoie a seignor.
V olen tiers li feïsse ennui,
Ven jas se vos du cors de lui
Plus volentiers que de l'avoir,
Se g'en peüsse leu avoir.
Et l'endemain la matinee
Encontrai ge dame Coupee,
Que danz Gomberz avoit mout chiere,
Ele meïsme estoit fiere,
Vilainement me ramposna.
Aprés a moi s'abandona,
Se ge mal li osoie fere ;
Ge ne m'en pooie retrere.
Por son seignor s'aseüroit,
Ça defors la cort pasturoit.
Mes maltalent m'ot sormené
Por Grombert que m'ot mal mené.
Por fornir vostre mandement
Cueilli ge greignor hardement ;
.I. petit venjai vostre honte.
De ce que amendise monte,
Se riens i a de mesfaiture,
Vostre est la cort et la droiture.
Se vos por ce me fetes mal,
N'avrez serjant ne senes chal
Qui por vo preu a porchacier
Osast un vilain corroucier.
Ne Chantecler ne hé je mie,
S'il prent sor lui la felonnie,
Bien l'en ferai amendement
Au los de toute vostre gent.
— Par mon chief, le lyon a dit,
Or me regrieve du despit
Que li vilains ne me douta
Qui mon serjant me debouta,
Et volt fere a ses genz mengier ;
Auques me deüst resoignier.
Par ma barbe, se g'en ai aise,
Je l'en ferai estre a malaise.
Mes Chantecler par tel deserte
N'en deüst pas avoir la perte.
Barons, s'en faites vostre esgart
Conment li amende Renart. »
Dient li autre : « Nou feron,
Baron, entendez que diron. »
Bruns li ours est en piez levez.
A poi qu'il n'est de duel crevez,
Quant li rois ne destruit Renart
Et qu'il est auques de sa part.
« Sire, sire, dist Brun li ours,
De Dieu soit guerie vo cors
Et li sires qui la maintient,
Quant si bone justice tient.
S'il vos plest, sire, or me vengiez
De ce que si sui ledengiez,
Quant m'envoiastes por Renart
A Malpertuis a son essart.
Par lui fui ge tel conreez
Con vos veïstes et veez.
Ce ne porroit il pas noier,
Ja m'en verroit gage ploier.
Envers son cors le mosterrai
Que vif ou mort le requerrai.
— Mostrez, dist Renart, Diex i vaille !
Ci avroit ja povre bataille,
Que vos estes et granz et fors
Et ge ai ci mout petit cors.
Si sui mout povres et menuz
Et si sui toz viex et chanuz.
Ja qui cest plet vos loeroit,
Certes vo pris n'i acrestroit.
Ne ving pas por bataille faire,
Restroie en Roonel le maire.
Ge vieng parler a mon seignor ;
Por Dieu li pri et por s'amor
Qu'il me mainteigne a feeuté
Et qu'il i gart sa loiauté.
— Renart, Renart, ce dist li rois,
Par mon chief, ce fu grant dessrois,
Quant mon mesage laidenjastes.
Lez et seignanz les m'envoiastes,
Brun l'ours et dant Tybert le chat.
Je n'en prendroie nul rachat,
Se par vos avoit esté fait,
Que morz ne fussiez entresait.
— Ostez, sire, ne creez onques.
Por amor Dieu, creez vos donques
Que je fusse si forsenez
Ne par deable si menez
Que ne servise jusqu'as piez
Message que m'envoIssiez ?
Je vos dirai une reson.
Voirs fu, Bruns vint en ma meson,
Si dist que vos me mandiez
Et a vo cort m'atendïez.
Ce ne sai ge se voir m'a dit ;
Onques n'en vi seel n'escrit.
Puis me proia por Dieu du ciel,
Se je savoie point de miel,
Que je .I. petit l'en donasse
Ou la ou il est le menasse.
Je l'i menai mout volentiers
Et par broces et par sentiers,
Tant que venimes a chatoire
Ou Bruns devoit mengier et boivre.
Espoir, si le poindrent les es,
C'ainc par moi ne fu adesez.
— Bruns, fet li rois, toucha vos il ?
— Il me toucha certes nenil.
Mes il sot bien la traïson
Dont remanoir dui en prison.
— Qui deable ? dist Renart, ge ?
Dan Brun, por quoi dites vos ce ?
Quant vos vodrez, vos direz miex.
Male honte li doint hui Diex
Et male flambe le cors arde
Qui aine de ce se donoit garde.
— Par foi, dist Bruns, merveilles dites.
Et por ce quidez estre quites ?
Vos deïstes du tronc fendu
C'un vilain i avoit tendu
Que ce estoit une chatoire.
— Vos ot il ce fet a acroire ?
— Çou ert un trons ou miel avoit.
Sire, Lanfrois bien l'i savoit
Par qui fustes contralïez.
Plus en fui ge dolenz que liez,
Et se ge aidier vos peüsse,
Gel feïsse, se jel seüsse.
Mes por aquerre vostre amor
Vos en ferai ge tant d'onnor,
Volentiers jurerai tos sainz
Que par moi nu sot li vilains,
Ainz me poise de vostre ennui.
Sachiez que toz honteus en sui
Por ce que je vos i menai ;
Mavesement vos assenai.
Vos aiderai bien a vengier,
Se le vilain puis laidengier.
Aprés esgardent cil seignor,
Et li petit et li greignor
Qui preudome sont et loial,
A droit siéent el banc roial,
Conment jel vos amenderai ;
Ja contredit n'en esserai.
— Brun, fet Frumanz, il dit assez,
Et vos estes toz respassez.
Ne prenez chose si en grief
Que puist torner a grant mes chief.
Qui toz ses deuls vengier voudra,
Ja ce sache, bien n'en vendra.
Si vos a trop costé au mire,
Si vos aïst d'une partie.
Ferme conseil et bon prenez
Que touz mesfaiz soit pardonez,
Si vos metez en nostre esgart.
— Voir ge, sire, de vostre part,
Frumans, fet Bruns, molt estes preus.
Si je le tenoie a ces greus,
Por qu'il noiast la traïson,
N'avriez pris a terre .I. tison
Si tost con je l'avroie mort.
— Bruns, fet Frumans, vos avez tort
Qui tel parole maintenez,
Que de tel chose vos penez
Qui devant aoust n'avendra.
Renart a la pes se rendra ;
Il n'est mie si desreez
Ne por cest plet si effreez
Qu'il face bataille envoisie
Qui encor ne li est jugiee.
Trop malement en artilliez ;
Avez tesmoinz apareilliez
Qui de ce porteront tesmoing
Que vos veïssent au besoing
Ou Renart vos fist ceste honte ?
— Quels tesmoinz, respont Bruns, i monte ?
Dont ne fu li sanz aparanz
Qui par tesmoing me soit guaranz ?
— Bruns, dist le singes Cointeriaus,
Dont est bien vostre li meriaus.
Se por ce desresnié avez,
Por neent vos estes levez.
A Dieu beneïçon ce soit !
Vos me harrez de quoi que soit,
Puis vos serez ensanglantez
Ou vos meïsme esgratinez.
Puis direz que je l'avrai fet,
S'en amenderai le mesfet
De chose qui n'est conneüe
Ne de nus fors de vos seüe ?
Lessiez ester, qu'estre ne puet,
Autre parole vos estuet.
Renart s'en est bien deschargiez,
Q'ainz par li ne fustes touchiez
Et bien l'avez en cort connut. »
A ces paroles Bruns se tut,
Pensa ne puet avoir duree,
Sa raison a amesuree :
« Biau seignor, fet il, or m'oez.
Por ce que si biau m'en proiez,
Et a grant honte morir doit
Qui a la foiz conseil ne croit,
Ne vueil vers vos tant estriver
Ne mon mautalent alever,
Que en vostre esgart me metrai
Et a va los me contendrai.
— Bien est einsi, fet li lions,
Renart, se nos vos afions
Et vos les maus nos porchaciez,
Nos vos en paions, ce sachiez.
A vos tramis Tybert le chat ;
Mout se plaint de vostre barat.
Par vos fu il au laz penduz
Que ne sai ou estoit tenduz.
Encore en est toz corrouciez. »
Lors s'est Tybert en piez dreciez,
Puis que li rois par lui parole.
Vers Renart a la teste mole ;
Mout durement le redouta
Par l'escharpel ou le bouta,
Ne ja, se li rois s'en teüst,
La parole n'en esmeüst,
Que j'ai oï et escouté
C'on a tant sachié et bouté
Que Renart s'en va au deseure.
Bon taire feïst a cele eure.
En piez est en mi la meson,
Si a conmencié sa reson.
« Sire, ce dist Tybert au roi,
Mout par fist Renart grant desroi,
S'il savoit la descovenance,
La ou me fist la mesestance,
Que par son conseil i alai,
Ou trou conme fox avalai
Ou je fui pris au laz corant,
Mes le prestre les sai cous tant.
Sanz m'envie se degratoit
Et sa putain, qui me batoit
A .II. mains de sa grant quenoille.
Por ce q'as denz tranchai la coille,
Tot lessai le prestre effreé.
Tel fussent ore conreé
Tuit li prestre qui famesont,
S'en lor ostex lor dames sont.
Renart me het de viez haïne,
Mout est dure, encore ne fine,
S'est la rete par .I. charpel
Ou l'autrier dut lessier la pel ;
Par male aventure i cheï.
Sus me mist que je le traï,
Mes voir, non fis, se Diex me voie,
Onques n'en soi ne vent ne voie.
Cist mesfait soit contre celui,
Sel me pardoint et je a lui.
S'einsi le voloit otroier,
Sire, vos en vueil ge proier
Que vos le conmandez de bot,
Que cist baron l'en prient tot. »
Or entent Renart que cest plais
Li torne auques a la pais ;
Or est si liez q'ainz ne fu si.
« Renart, loez le vos ainsi,
Ce dist li rois, con Tybert fet ?
Je vos pardone le mesfet.
N'ai soing a tendre a desreson.
Sus vos ne sor autre baron.
— Faites, Renart », tuit li escrient.
Ne puet muer que il n'en rient.
« Sire, sire, Renart respont,
Qui sa parole bien espont,
Tybert a mout vers moi mespris.
S'il m'avoit fet encore pis,
Si le voussisiez bien a certes,
S'en soufferroie ge les pertes.
Biau sire, vostre loement
Vueil ge fere mout bonement
Et ce que cist baron m'en prient.
— Voire voir, Renart », cil escrient.
« Seignor, n'avroie soing de guerre,
Ainz vodroie la pes aquerre,
Si ostroie tres bien la peso
Et loez vos que je le bes ?
— Oïl, oïl, tot pié estant ! »
Entrebesié se sont a tant.
La pes est fete de ces deus ;
Entre autre gent la mete Dex !
Or sont et clain et respont fait,
Li rois a respitié le plait,
« Seignors, fet il, or m'entendez,
Qui les droiz fetes et prenez,
Et ceus qui doivent atirer,
Je ne vos veil pas empirier.
Alez, fetes primes esgart
D'entre Ysengrin et Renart.
Vis m'est Renart en sa raison
Reste Ysengrin de traïson,
Et Ysengrin lui de faillance
Qui li failli de covenance.
Partissiez si bien l'aventure
Que chascuns en ait sa droiture.
Aprés jugiez de Chantecler
Con Renart li doit amender
La mort de ma dame Coupee
Qui l'autre jor fu enterree.
Et s'esgardez conment soit prise
Por Brun de Renart l'amendise.
Fetes cest esgart, dan Platel,
Et vos, rnisire Cointerel.
Avec soit Brichemer li cers
Et li taisons sire Grinberz,
Si voil que i voist le lieparz ;
Si faites si loial esgarz
Que chascun ait bien sa raison
Selonc le droit de ma meson.
Je vos conjur, le serement
Que me feïstes loiaument
Faites si q'ennor en aiez
Et que nos aions bone peso
Et s'il i a controuverie,
Sivez en la greignor partie. »
A tant li .V. s'en lievent sus,
En une chambre vont en sus.
S'or estoit creüz Brichemers
Et que de toz en fust loez,
La corroie seroit vengie
Qui sor le dos li fu tranchie.
« Seignors, ce dist Platiaus li dains,
Oï avez respons et clains.
Li rois vos aime tant et prise,
Sus vos a la parole assise.
Or i esgardons nostre honor,
A l'onorance no seignor
Faisomes tant qu'en nos en lot,
Que qui soi pert d'autrui ne jot.
Ysengrin s'est plains voirement
De ce qu'il velt son serement.
Esgardons, se vos le loez
Et por voir dire le poez,
Qu'illi face devant le roi
Tot sanz orgueil et sanz desroi ;
Si soit la pes sanz contredit. »
Dist Brun : « Platiaus, bien avez dit. »
Ce dist li singes Cointeriaus :
« Cist jugemenz est trop isniaux.
Que direz vos dont de la reste
Que Renart sor Ysengrin giete ?
Je di par droit que premerains
Li escondie cil as sainz,
Que traïson, c'est lede chose,
Mout est hardiz qui faire l'ose.
— Par mes ieulz, ce dist li lieparz,
Miex me contieng que cist esgarz
Et je le.I. tres bien ainsi. »
Dist Grimbert : « Et je autresi. »
A ce dit se tienent li troi
Et li dui sivent lor ostroi.
Ce dist li cers : « Gardons aprés,
— Si m'aïst Diex, il se va pres,
Puis que nos somes ci ensemble,
Que je ne di ce que moi senble —
Conment Renart doit amender
La mesfaiture Chantecler. »
Respont Grimbert : « Dites le, sire,
Autresi l'avez vos a dire.
— Dont di ge por bien et por droit
Que tot sanz respit orendroit
Devroit estre Renart desfait
Por l'omicide qu'il a fait.
As forches en doit penduz estre
Au meins ou perdre le pié destre
Que connut a la felonnie.
Aprés le clain nel noia mie,
Mout me semble qu'il s'est mesfaiz.
Ensorquetot il a la pais,
Que li rois a juree, enfraite. »
Li singes a la langue traite,
Si li fait moe par derriere,
Puis parole en tel maniere :
« Danz Brichemer, loez le vos ?
— Oïl, voir, Cointerel, et vos ?
— Or me semble que soiez yvres.
Qui me donroit .IIM. livres,
Ne diroie ge tel parole
Devant le roi, que ele est foIe,
Qu'en jugera si haut baron
A pendre con autre larron,
Nis mesmement serjant le roi.
Ja qui devant lui tel desroi
Dira, ja gré ne l'en savra
Ne ja miex ne l'en amera.
Dont n'aï ge que Renart dist
Que par le roi vengier le fist,
En quel servise fu ledengiez ?
Droiz est que miex l'entengiez.
Bien me semble que ce soit droiz
Ce que Renart fist par li rois,
Puis qu'en son servise le fist.
Se plus grant merveille feïst,
Dont on li deüst fere anui,
Doit li sires prendre sor lui ;
Si ne jugiez mes del desroi.
Li jugemenz iert sor le roi.
Bien me senbleroit a droiture
Que par ceste mesaventure
Par Chantecler qui mout est preuz
Et par la pes metre entr'eus deus,
Que Renart l'en feïst homage
En l'onorance del damage ;
Li pIes me senble ainsi plus biax.
— Dant Cointerel, ce dist Platiax
Vos alez auques pres de bien,
Mes ce ne loe ge de rien
Que se li rois a son serjant
.I. petitet maliciant,
S'aucuns n'a son aaisement
De faire son conmandement,
Que li vassaus par ce l'ocie
Par le pooir de sa mesnie.
Mes s'aucun li fait deshonor,
Mostrer le doit a son seignor.
Li sires preigne la venjance
A son gré de la mesestance.
Issi me semble la droiture. »
Grimbert qui de ce n'avoit cure
Et ot esté a bone escale
Li a rescoussé la parole :
« Avoi, dist il, sire Platel,
.I. poi nos prestez le batel
Et vostre parole avalez.
De tant selonc l'araisonez
Que nului ne doit on tuer.
Amors de seignors puet muer,
Mes on dist, si le savez bien,
Qui moi honore, et mon chien.
Or par les sainz qui sont a Rome,
G'iere serjanz a .I. riche home,
Sa terre m'avra conmandee
Qui par moi soit tres bien gardee,
Et se nus i fait mesprison,
Ne remaigne sanz ven jais on,
Puis me fera aucun laidure
Qui de m'amor n'avera cure,
Moi et mon seignor despira
Et moi noient ne prisera,
Je porrai vengier le medire.
Puis si leré mon seignor dire,
Dont sui ge por noient assis.
N'est sages han, ce m'est avis,
A la pais garder de la terre
Et a l'onor mon seignor querre.
Qui me dit honte ne mesfait,
Mon seignor meïsmes le fait.
Et Chantecler neu noia mie
Que li vilains par felonnie
Et Coupee tot sanz respit
N'eüssent le roi en despit. »
Dist Brichemer : « De ce le vi :
Ne trait noient chascuns a lui.
Li sires son talant fera,
Por son home nellessera. »
Grimbert respont : « Voir dites, sire,
Mes vos avez bien oï dire
La truie fet sovent les maus
Dont les porcels ont le nouaus.
Par mon haterel, se ge puis,
N'en iert oan serjanz destruiz,
Par mon dit ne par mon otroi,
Qui soit ou servise le roi,
Tant i face ne droit ne tort.
Li rois nel het mie de mort,
Qui l'a toz jorz mout bien servi.
Ne doit mie avoir deservi
C'on le des truie par tel fet.
Autres afaires i estuet,
Autre conseil vos convient prendre
Que de Renart jugier a pendre.
— Seignor, seignor, dist li lieparz,
Ci affiert auques grant esgarz.
Mout vos ai oï estriver
Et va mautalanz aviver.
N'ose Renart sauver de bout
N'a mort jugier du tot en tout,
Por ce qu'il est serjanz le roi.
Et par l'omicide, ge croi,
Qui a la pais le roi des pite,
Ne l'ose fere du tot quite,
Si vos dirai c'on en puet faire :
Metons sor le roi cest afaire.
Qu'il en face le sien talant,
Si n'avrons pas son mautalant.
De Brun, qui de Renart se plaint,
Mout le veïsmes pale et taint.
Il li met sus qu'il le trahi
Au tronc, quant il li mescheï
Ou sire Renart le mena.
Por ce que il tesmoinz n'en a,
Renart li escondie as sainz,
Si soient ami conme ainz.
Ce est li mie x que ge i voie.
Sivrez me vos de ceste voie ? »
Dist Brichemer : « Nos le loons,
Puis qu'amender ne le paons.
Alons avant, sire liepart,
Devant le roi dites l'esgart. »
Repairié sont ou mandement
Ou li rois tient son jugement.
Li liparz en mi la meson
A conmenciee sa reson :
« Sire rois, fet il, or oiez,
Je dirai, se vos l'otroiez,
Les esgarz que nos avons faiz
Au confermement de la pais. »
Respont li rois : « Jel vos otroi ;
Bien le voil et conment et proi.
— Esgardé avons voirement
Renart face le serement
Ysengrin si con il dut faire
Conme Roonel en fu maire.
Mes por le roi asseürer
Convient ainz Ysengrin jurer
La traïson ne fist ne seut
Dont Renart male aventure eut.
De maufaire sont arrami,
D'ore en avant soient ami.
Et de Renart que dans Bruns rete
Et traïson sor lui degiete,
Renart as sainz escondira
Qu'il ne le sot ne atira,
Si soit d'ans .I. faite la pais
Qu'el ne renouvele ja mais.
Mes de l'afaire Chantecler
Vos di, ne veons mie cler
Ne n'osons dire, ce sachiez,
Que Renart soit a mort jugiez
De l'omicide qu'il a fait,
Por ce qu'a garant vos en trait.
D'autre part ne poons trover
Sa delivrance ne prover
Por la pes que il a faussee,
Qu'avez plevie et affïee.
A tant nos en volons taisir
Et vos en faites vo plaisir.
— Nos em parlerons, fet li rois,
Que tant est Chantecler cortois
Qui en esgardera mesure
Et par raison prendra droiture.
Ce sachiez, por nu lui tenser
Ne vueil mon serement fausser.
Sus Chantecler met cest afaire,
Qui en soit justicier et maire
Et il regart que tant en face
Dont moi et autre gré l'en sache.
Tres bien li am loiaument
Qu'en en fera son loement.
Or se conseult de l'amendise
Conment il velt qu'ele soit prise,
Si façon ci les sainz venir,
Et li autre por pais tenir
Soient prest de lor serement
Et sivent lor ostroiement. »
Li cos a la parole oïe ;
De ce qu'il ot li rois mercie,
La teste en a vers lui clinee.
Dame Pinte a apelee
Et ma dame Rosse et açaine ;
A son conseil an .II. les maine.
Aporté sont li saint a tant,
Et li baron sont en estant,
S'ont lor pais faite et atiree
Si con on lor ot esgardee.
Chantecler est a son conseil
Qui mout en est en grant esveil.
« Pinte, fet il, que m'en loez
De cest conseil que vos oez ?
Que diron nos de l'amendise
Qui de Renart est sor nos mise ?
Morte est vo suer dame Coupee ;
Mort ne puet estre recovree.
Pardonons li la mort por l'ame,
Que Diex ait merci de la dame.
— Coi ? dist Pinte, quel la ferez ?
La mort ma seror pardonrez
Que tant amai, dame Coupee ?
Ja me verrez de duel pasmee.
— Pinte, fet Rosse, or m'entendez,
Por Dieu bon jugement prenez
De Coupee vostre seror.
Puis qu'avons le gré du seignor,
Nos le devons mout bien grever.
Fesons au meins ses eulz crever
Ou il perde les piez andeus.
En toutes corz soit mes honteus. »
Fait Pinte : « Rousse dit merveille
Qui en tel guise me conseille
Con de Renart desfigurer.
Ja mes ne nos lairoit durer,
S'il sanz mort remanoit en vie,
Que mout est fel et plains d'envie,
S'est mout sages et vezïez ;
Tost se seroit de nos vengiez.
Par mon chief, ce n'est pas mes los.
Il a trait le plus cort des loz,
Si est cheüz en no manede.
Bien li devons or fere lede.
Je l'otroi bien qu'il soit penduz,
Por prïere ne soit renduz.
Par le haut Seignor qui ne ment,
Se vos le fetes autrement,
Ja mes mes amis ne serez
Ne ma croupe ne chaucerez. »
Or ot Chantecler que s'amie
A Renart ne pardonra mie
La laidure qu'il lor a faite.
Tel parole li a retraite
Que ja mes jor ne l'amera
Tant conme Renart vivera.
Miex li vient il que Renart muire,
Quant s'amie le velt destruire,
Qu'il la perdist d'ore en avant.
Bien ont fames les dez avant ;
Otroiez li quanqu'ele velt.
Mes neporquant le cuer en deult.
A tant ont lor conseil finé,
Renart i ont mal encliné,
Qu'il cuidoit avoir bone pais.
Mes autrement torne li plais ;
Du conseil reperent tuit troi,
Si sont venu devant le roi.
Mout se tint enbruns Chanteclers,
Piteus fu mout li bachelers.
Les lermes li moillent la face,
Desous ses ielz i pert la trace.
As piez le roi s'est aploiez,
Puis est li conseulz desploiez.
Ce covient il que devant viegne.
« Sire, fait il, Diex vos maintiegne,
Que grant honor m'avez portee.
Dame Pinte est mout amortee
Par sa seror qui est occise
Et velt que venjance en soit prise.
Volons que Renart soit penduz :
Trop est il assez atenduz.
Mort a donnee, mort recueille ! »
Or tremble Renart plus que fueille,
Quant de sa mort oï plaidier,
Nus ne l'en pooit mes aidier,
Li rois ot fet son sairement
Qu'il sivroit lor atirement.
Nobles s'en est en piez dreciez,
Mout durement s'est corrouciez.
« Chante.I.I. fet il, tu m'as mort,
S'as vers Renart mout felon tort
Qui maint biau servise m'a fait,
Mau guerredon l'en ai retrait.
Ne fauseré mon serement,
Que trop le juré asprement,
Que plus te quidai debonaire ;
Si feras ce qu'aras a faire.
Mon serement aquiterai
Que je le te deliverrai. »
Li rois a apelé Renart,
Si li a livré par la hart.
Lors voit Renart qu'il est jugiez,
Ne puet mes estre ostagiez.
De mort ne puet avoir treslue,
Se son engin ne li aiue.
Porpensez s'est de grant voidie ;
Ne lessera qu'il ne le die.
Se il li pu et valoir, si vaille.
Semblant a fet qu'il ne l'en chaille.
« Rois, fet Renart, antent a mi,
Par Dieu, parole a ton ami
Qui servi t'a si bonement
Sanz tricherie loiaument.
Bien ai porchacié vostre preu
Tot la ou je fere le peu.
Mon vueil fusse pieça finez,
Puis que si mal sui destinez.
Tant ai vescu, toz sui chanuz,
Or sui a male fin venuz.
Se morusse de bele mort,
M'ame en eüst plus grant confort ;
Ne peut estre autre si espris.
Par grant pechié sui entrepris.
Se g'eüsse de vie espace,
Mout richement vos mariasse,
Mes soufrir m'estuet cest martire.
Ainz que ge muire, vos vueil dire
Ce que rois Yvoris vos mande.
Mout a grant chose en sa conmande,
Plus a de terre a rnanburnir
.X. ranz que n'en poez fornir.
Une fille a mout precïeuse,
Doner la vos veult a espeuse ;
N'a plus hoirs, sa terre averez.
Or i parra, quel la ferez ?
Bien vos sai dire tel no vele,
Q'en tout le monde n'a si bele.
N'est beste tant con terre dure,
Dont ne puist prendre la figure.
Mout par se set bien tresmuer,
Quant ele se veult remuser.
Sire, pensez de cest afaire
Que cest honor puissiez atraire.
Se bien n'en pensez de l'ovrer,
Ja tel ne porras recovrer.
S'il n'i avoit autre eritage
Mes que son deduit et sa rage,
Sire, si t'en doiz tu pener
Que ci la puisses amener.
Porquant se doi estre essilliez,
De vostre honor seroie liez.
Pren ton mesage, si l'envoie,
Ainz q'autre se mete a la voie.
Se encore demain vesquisse,
Cest porchaz tres bien vos feïsse.
Mes fet avez vo serement,
Sel tenez trop entierement,
Que ce nos dit Sainte Escriture
Qui la verité nos espure :
On fait le mal por pis lessier,
Por bien se doit la lois plessier.
Et si trovons, ce m'est avis,
Que meïsmes li rois David
Qui Diex ama parfitement
Par ire fist .I. sairement
C'un home ocirroit sanz respit.
Ne sai s'il l'avoit en despit
Ne por quel chose il le haoit.
Mes Diex li dist pechiez feroit,
Qu'omicide en nule mesure
Ne doit estre fet sanz droiture.
Cil crut ce que Diex li ot dist
Et selonc son conseille fist.
De ce que Diex loe .I. afaire
Qui de toz est sires et maire,
Ce doit estre mout bien tenu.
Or sonmes a cest point venu,
Se ma vie vos a mestier,
Bien poez ma mort respitier.
Pechiez est il de parjurer,
Graindre est de moi desfigurer. »
Quant li rois oï la novele,
Sachiez que auques li fu bele.
De tant seulement qu'il oï,
Mout durement s'en esjoï.
Or parlera, s'il en a aise,
Qui que soit let ne cui il plaise.
« Seignors, ce dist Noble li rois,
Bien esseroit resons et drois
Que li plus grant et li men or
Par tot porchasacent m'onor.
Tel chose m'a Renart ci dite,
S'en cest an la puis avoir quite.
Et se ge n'ai ce qu'il m'a dit,
Dont pris ge m'anor mout petit.
Or set Renart ne puet durer,
Que je ne m'en vueil parjurer.
Quel de vos fera le me sage
A Yvoris du mariage,
De par moi die la novele
Qu'a moillier me doint la pucele ? »
Mal de celui qui ainc deïst
Du mesage qu'il le feïst !
Que Yvori ne connoissoient,
De sa terre point ne savoient.
Ne sai conment il la seüssent
Ne quel malfé dit lor eüssent.
Renart meïsmes nu savoit,
Mes li rois amusé avoit ;
Tel chose li faisait acroire
Qui ne pooit pas estre voire.
Mes si le voloit enivrer
Que il se peüst delivrer.
« Seignors, fet Noble, or oiez,
Mout vos ai semons et proiez
Que me feïssiez cest mesage.
Mes n'en i voi .I. seul tant sage
Qui du fere s'en ost vanter.
Et vos que direz, Chantecler ?
Se vos Renart me destruiez,
Ou mes conseulz est apuiez,
Cest mesage ferez le vos ?
— Par Dieu, sire, gabez me vos ?
Ainc ne soi ou mest Yvoris.
Mes Renart qui n'est esbahis
Vos fet acroire ce qu'il veult
Issi faitement con il seult. »
Renart a son conte abessié.
Le parler eüst ja lessié,
Mes nellera sifaitement.
« Sire, fait il, sanz doutement
Creez ce que je vos ai dit,
Que ge ferai sanz contredit,
Que rois serez dela la mer
Si con vos estes deça mer,
Et si avroiz fame nobile ;
N'a tant bele jusqu'a Sezille.
S'ainsi nel faz, se ge ai vie,
Dedenz cest an sanz felonnie,
Ostroi que je soie desfez ;
Ja mar en ert jugemenz fez. »
Ce dist Grimbert : « Il dit bien, sire,
Ja ne le devez escondire.
Je le preing bien par lui en main :
Mar me lerez mie de pain
Ne fiez ne terre a tenir.
Que que je doie devenir,
Moi meïsmes metez avant,
Se Renart ne vos tient covant.
Prenez sor vos sa forfaiture.
Que chaut, s'en vos tient a parjure ?
Que ja ne porrïez trover
Qui le vos doie reprover. »
Li rois ot le besoing estroit,
Que li rois li conseille a droit.
« Chantecler, fet il, je conmant
Et si vos pri con mon amant
Que ceste mort me pardonez,
Tant que je soie coronez
De tel honor con je porchace.
Mes une chose por voir sache :
Se mes de riens vos des disoit,
Touz li os Dieu nel gueriroit. »
Chantecler ot la conmandie,
Ne set conment il escondie
Ce que li rois prie et conmande,
Que l'amendise est mout grande,
Puis que li rois le velt a certes,
Et souffrir li convient ses pertes.
Otrïé li a son talant,
Mes tel i a qui sont dolent.
Qui que fu lait, Renart fu bel
Et le singe dant Cointerel.
Mes Pinte en fu tote dolente,
Et Ysengrin mout se demente.
Mes li rois Chantecler mercie,
Quant il a sa parole aïe.
« Grez et merciz, ce dist li rois,
Renart, Renart, or est bien droiz :
Quant de mort estes aquitez,
Vos et vostre pIege aquitez,
Si porchaciez bien vostre afaire. »
Ce dist Renart : « Bien est a faire.
Mes va letres m'estuet avoir
Et va seel, que par avoir
Nel lerai ge que je n'en quiere,
Se Diex done que je ne muere. »
Li rois fet ses letres escrire
Et fait metre quanqu'il vuelt dire
En .I. parchemin de veel.
Renart les charge a son seel,
De sa besoigne mout li prie.
Renart quanqu'il veult li otrie,
Bien alast la ou l'en l'envoie.
Mes il n'en set ne champ ne voie,
Tant a fait qu'il est eschapez.
S'il puet, il n'iert mes atrapez
En cort a roi jusqu'a cele eure
Que il iert auques au deseure
Et qu'il porra chose trover
Dont ses anemis puist grever
Et en la cort faire tesanz
Si que il soit au roi plesanz.
A tant toute la cort depart.
Renart s'en torne d'une part
Qui a cort dut estre traïz,
Revenuz est en son païs
A sa fame prendre conseil
Qui par lui est en grant es veil.
Par lui a grant joie menee,
Mes mout li a corte duree,
Que tot li a conté l'afaire.
Ne sevent preu a quel chief trere.
Ce dist Renart, guerir ne cuide,
Se trestot le païs ne wide.
Porpensa soi dame Hermeline
Qui mout par fu sage meschine.
Loé li a que se science
Mete a aprendre d'ingromance :
« Jusqu'en Espaigne vos allez,
A Tolete en set on assez.
Ce est un ars de tel maniere
Que qui bien en set la maniere
Tot fait a son conmandement,
Que ce est l'art d'enchantement.
Se de cel art apris avez
Et de l'enchantement savez,
Par vostre enchant le roi ferez
Quanque fere li deverez. »
Renart sot que s'amie dist
Qui de bon conseil le garnist.
« Dame, fet il, vos me loez
Du mieuz que vos fere savez,
Et je irai puis qu'il vos gree.
Mes je vos les mout esgaree.
Or pensez de vostre mesnie
Que richement soit amanie.
Vostre terre soit bien tenue,
Que ne sai de ma revenue,
Et quel termine le ferai,
Ne quels merveilles troverai. »
A tant s'en va, sa fame lesse ;
Mout doucement l'acole et bese.
De son travail mout li ennuie,
Si prie Dieu qu'il le conduie.
Va s'en Renart au miex que puet
Si conme fere li estuet.
Passe les monz et les valees
Et les forez larges et lees
Et les destroiz et les passages
Si conme vezïez et sages.
Les nuiz va mout sovent en proie,
Que il n'a cure c'on le voie.
Tant a tenues ses jornees
Et les granz terres trespassees,
Entrez est en terre d'Espaigne.
Lieve son pié, sa teste saigne ;
En Espaigne ert, bien le savoit.
Or prie Dieu que il l'avoit.
La trace suit d'une charrete,
Par nuit est venuz a Tolete.
A mont en va par mi les rues
Ou les mesons sont granz et drues.
Mout se demuce, pres se tient,
Que mout se doute et mout se crient
Que cheins ou beste ne l'asaille.
Tel fain a que mout en baaille,
Cerche citieres et cuisines,
Volentiers goutast de gelines
Et s'en preïst a son souper.
Engin savoir a destouper
Trous de jaioles et de toiz,
Muee par haies et par soiz.
Par aventure est enbatuz
En tel ostel ou ert batuz,
A l'ostel le mestre de l'art
Qui ne se gardoit de Renart.
Mestre Henriz avoit a non,
S'estoient mis si gras chapon
En une cage lez le fu.
Ainc mes tele voie ne fu ;
Renart a flairié et senti.
Ainz de grater ne s'alenti
Desous le sueil de la meson,
Que volentiers queroit reson
Conment il fust laienz entrez
Tant que des chapons fust ventrez.
Il i a tant graté a preu
Que fet i a .I. petit treu.
A par soi s'est tant avanciez
Qu'il s'est en la meson fichiez.
Mout l'angoisse la lecherie,
Et si n'a pas voie marie,
Que li flairiers l'en fesoit sage.
Venuz est tot droit a la cage,
Li un des piex brise a ses denz
Tant que son chief a mis dedenz.
Puis i entre de tot son cors,
Mes ja ainçois n'en istra fors,
Qu'il en sera mout entrepris.
L'un des chapons a aus denz pris,
Lors s'escria de tel randon
Que les serjans de la meson
Por la noise se sont levé.
Durement ont Renart grevé,
Que li maistres lor escria :
« Por les sainz Dieu, gorpil i a.
Filz a putain, alez a l'uis,
Desouz le sueil est le pertuis.
Tres bien l'ai veü en mon sort ;
Honniz somes, s'il nos estort. »
Il meïsmes saut de son lit
Veoir la chace et le deduit
Que si vallet font a Renart
Qui de la cage issi a tart,
Que grant clarté fet la lumiere,
Si ont estoupé sa doviere.
Or est Renart en male paine,
Au conmencier a male estraine.
Chascuns tient pesteil ou maçue ;
De la poor Renart tressue.
Qui primes vint, primes i fiert,
« Las, pense Renart, ce que iert ?
List on ainsi de nigromance ?
Trop en ai ja grief penitance.
Encor n'en ai gueres ouvré,
S'en ai ja maint cop recouvré. »
Qu'en diroie ? tant l'ont batu,
Por mort l'ont a terre abatu.
Renart se gist gueule baee,
Auques a cele gent gabee.
N'estoit pas mort du tot en tot,
Ainz prenoit bien a euls escot.
Oïr voloit que il diroient
Et que de lui deviseroient.
« Prenons en, dist li uns, la pel,
Je li toudrai a .I. coutel.
— Mal avons fet, ce dist le mestre,
Que tot vif le peüsson pestre
Jusqu'a yver aprés esté,
Se vif l'eüssons arresté.
Adont fust sa seson venue
Et sa gorge blanche et chanue ;
Miex vausist que ne fet assez.
Que fust il ore respassez !
Si m'aïst Diex, mes ne morroit,
Tant con ici vivre porroit. »
Quant Renart ot q'ainsi puet vivre,
De mort ne le fera nus cuivre,
Ainçois le tendront ern prison
Tant que sa pel soit en ses on,
Or est si liez q'ainz si ne fu.
.I. petit s'estent vers le fu,
Et agité .I. grant soupir.
Li mestres jure saint Espir :
« N'est mie morz, or li aidons. »
Let li gietent a granz randons
En la gueule tot eschaufé,
Si respasserent le maufé.
D'une chaane l'ont lïé.
Le mestre a ses serjanz prïé
Qu'a mengier li doingnent assez
Tant que il soit toz respassez ;
Il si firent tant qu'est gueriz.
Or ne fu fel ne esmarriz,
Ainz se contient mout simplement
En l'ostel et mout bonement.
Or puet aprendre d'ingromance,
Que assez li font de pitance.
Chascun jor en l'escole gist
Et ot quanque le mestre dist.
Mout fu sages et entendanz,
N'ot pas les oreilles pendanz,
Ainz les tient droites et escoute
Mout parfont pense que il doute.
Tant en aprist que toz fu sages,
Si n'estoit pas entr'eus sauvages,
Ainz estoit mout aprivoisiez ;
Par l'ostel aloit deslïez.
Une nuit se leva de l'estre,
Si s'en ala aprés le mestre
En une voute desouz terre,
Ou il al oit son savoir querre
A une grant teste cavee
Qui estoit de cuivre gitee.
A cele prenoit ses conseulz
Les plus privez et les plus seus.
« Barons, dist le mestre, que doit ?
Meint compaignon ai orendroit
Qui assez sevent de vostre art.
Ne lor vault denree de lart
Et non fet il demie d'oint,
Qu'il n'en pueent savoir .I. point,
S'en sont dolent et confondu. »
La teste li a respondu :
« Mestre, meint jor lit en avez
Et plus encor, si n'en savez
Ne ne poez par vos trover
Que doit qu'il n'en pueent ovrer.
Or m'entendez, gel vos dirai,
Que ja ne vos en mentirai.
Qui bien velt ovrer de cest art
Venir l'estuet ou tempre ou tart
Au trou d'une chambre privee.
Croiz ne soit fete ne nomee !
Mes si se velt en nos fïer,
Illeques doit sacrefïer
D'un coc marchois ou d'un noir chat.
Qui nel puet embler, si l'achat.
Aprés die sanz autre fable :
“Oiez, d'enfer tuit li deable,
“De ceste oevre soiez seignor
“Et si soit fet en vostre honor !”
La dedenz giet son sacrefice,
Aprés, s'il velt, de la chambre isse ;
Ja mar fera autre proiere.
Tot puet faire son majetiere. »
Ne volt plus dire, si se tut.
Renart retint ce que il put.
Li mestres sanz arrestoison
Est revenuz en sa meson.
.I. petitet s'est tret en sus
Tant que le mestre en fu issus.
De son acostement n'a cure.
Fet i a male norreture,
Qu'il a pris le coc de l'ostel.
N'en savoit nul ci pres ne tel.
A tant s'en va a la longaigne,
Ilec a fet sa barbacane
Si con la teste l'ot apris.
Puis s'en va, congié n'i a pris,
Fist ses charmes et ses caraudes,
Ses conjuremenz et ses laudes.
Ainz puis ne pot estre tenuz,
Avec le vent s'en est venuz
A Malcrues en une seule eure,
Ou sa fame trova qui pleure
Par la dolor de son mari,
Qu'en envoia si esmarri,
Mes il l'a bien reconfortee,
S'aventure li a contee.
Dit bien avra toz ses ators,
D'enchantement set toz les tors.
Or se gart bien que il harra,
Qu'assez tost li en mescherra.
Grant joie ont ensemble menee
Tant que ce vint a la jornee.
Congié prent Renart a s'amie
Et dist qu'il ne lessera mie
Qu'au roi ne se voise aquitier ;
James n'en quiert jor respitier.
Renart vet a la cort le roi
Par chauciees et par perroi
En la forest Broceliande,
Illec le trova sanz demande.
Por Renart ert en grant abé,
Cremoit qu'il ne l'eüst guabé.
A tant ez vos Renart en place,
Que il velt bien que on l'i sache
Que il aporte tel novele
Qui as musarz essera bele.
Li rois estoit bauz et hetiez.
Renart parla con afetiez :
« Rois, toz jorz soies tu sauvez !
Mout ai esté por vos grevez.
Passé en ai mainte contree,
Bone aventure en ai trovee.
Bien ai esploitié mon travail
Et s'ai prové combien je vail. »
Or le sert bien de la treslue
Renart qui tot le mont argüe.
« Rois est d'Arcade et de Celdone.
Meint riches hon treü li done.
Jusqu'as bones qu'Artus les fit
Est il sire, si con il dist.
Tot vos donne son heritage
Ovec sa fille en mariage,
Si fait de vos son eritier ;
Viex est, ne puet mes ostoier,
A fame vos done sa fille.
— Renart, fet li rois, ou est ille ?
— Sire, ele vient a grant empire.
Avant le vos sui venuz dire.
Or mandez tote vostre gent,
Sel recevez honestement.
Et apareilliez tel conroi
Tel con convient a noble roi
Et que nos i aions honneur.
— Renart, fet li rois, a beneur !
Va por la dame, si l'amoine
Et je dedenz ceste semaine
Ferai ma gent toute venir
En ma sale por cort tenir. »
A tant Renart s'en est tornez,
Et li rois s'est bien atornez,
Mande ses genz granz et menors
Que tuit viegnent a ses honors.
Tuit i aqueurent volentiers,
N'i quierent voies ne sentiers,
Mes par broces et par essart,
Veoir les merveilles Renart.
Tant en i vient, la cort fu plaine ;
Ne finerent d'une semaine
De venir d'amont et d'aval.
Estanchié i ont meint cheval.
Li rois atorne son afaire,
Que granz noces vodra il faire.
De venoison i a mout prise
Et volille de mainte guise.
Du tot me penasse a no mer,
Mes ceste oevre vueil achever.
Li rois ses menestreus assist
Et a chascun son mestier dist.
Roonel met a la cuisine
Qui de l'apareillier ne fine,
Et dit Tybert qu'il li aïst.
Bruns li ors a loé et dist
Bien set mengier asavorer.
Tybert i va sanz demorer.
Platiaus con mande pain livrer
Et mout largement delivrer.
De Brichemer fet bouteillier,
Le vin li rueve apareillier.
Et Brun preingne garde des mes,
A la table les face pres.
« Ysengrin, pensez de taillier
Et de la coupe apareillier
Devant vo dame la roïne. »
Ysengrin parfont l'en encline.
Li rois a bien tot devisé
Et Renart a tot avisé
Qui ert en aise de la cort.
Or le convient qu'i se ratort.
Il fet ses ynvocations
Et ses forz conjurations ;
As mauvez fet d'un chat present
Por bien fere l'enchantement.
Par en chant a fet meintes bestes ;
De tex i a qui ont .xx. testes,
Et plus assez de tex i a.
Bestes fet q'ainz Dex ne cria,
Et mout de diverse maniere
Et ausi çou devant derriere.
Puis que Renart les a charmez,
Gietent par bouches et par nes
Feu et flambe par tel ravine,
Avis est que tot le mont fine.
Et quant il velt, si les racoise
Que ja ne feront point de noise.
Renart vient a joie et a feste,
Mes mout demoine grant tempeste.
N'est merveille, se noise font
Bestes qui tant de testes ont.
La noise iert a merveille grande
Puis que danz Renart le conmande,
Ullent et cornent et buisinent.
Cil qui l'oent, s'en adevinent
Que ce sont deable qui vienent,
A peines de poor se tienent.
En guise d'une lionnesse
Anmaine au roi sa promesse.
Ainsi s'en vint Renart a cort,
Noble encontre lui acort.
« Renart, bien soiez vos venuz.
Por ce se tu es viex chanuz,
N'a il bachelier en ma terre
Qui mex i sache mon preu querre.
Est ce ma fame que m'amaines,
Dont tu as eü si granz paines ?
— Oïl, ce dit Renart, biau sire.
Je la vos rent a tot l'empire.
— Vostre merci. » Li rois l'embrace,
La keue li met sor la mace.
« Dame, bien soiez vos venue. »
Cele a sa parole tenue,
Que dant Renart li a fet signe,
Mes parfondement li encline.
Noble la va mout atouchant,
Sa barbe en va delechant,
Et saut en piez, tel joie maine
Qu'il est tenuz a mout grant paine
Que voiant toz ne l'a saillie ;
Si espris fu de la folie,
Por ce que si bele la voit.
Mes dant Renart qui mout savoit
Toz les enmaine el palés
Et si fet fere mout grant peso
Chascuns s'est assis a la table.
Or poez oïr bele fable.
Tuit servirent de lor mestier,
Serjanz, vallez et bachelier.
La dame sist el mestre dois
Et li sires Noble li rois,
Et Ysengrin devant euls taille,
Qui lor apreste lor vitaille,
Il fu autrefoiz escorchiez
Des le haterel jusqu'es piez
Por le roi Noble le lyon,
C'on fist de sa pel guerison.
Ses cuirs li estoit revenuz,
Li peuls ert juenes et menuz.
Les piez avoit ja toz veluz,
Mes li chiés estoit toz chanuz
Por les viex peuls qui i rernestrent.
Mes je crien que il ne comperent,
Que Renart s'en est garde pris,
Qui meintes foiz l'a entrepris.
Or se porpense li maufez,
Qui de grant mal fu eschaufez,
En quel maniere li nuira,
Que s'il puet, il le destruira,
Et si ne velt plus demorer.
La lionesse fet plorer,
Soupirer et colot changier,
De tot en laisse le mengier.
Li rois la voit, si li en grieve,
Renart apele et cil se lieve.
« Renart, fait il, qu'a ceste dame ?
Arde le feus et male flambe
Qui la verité n'en dira
Et qui ja li escondira
Chose qu'el vueille conmander
Por quoi on le puist amender. »
Or ot Renart c'on en fera
Tot ce que il conmandera.
Ysengrin voudra ennuier,
S'a son droit se puet apuier ;
Si ne li set que demander
Fors tant qu'a cort le fist mander
Por sa fame dont le bani ;
Que fox fis t, quant il en groinni.
« Sire, ce dist Renart, moi poise
— Ma dame est mout franche et cortoise —
Quant ele tel senblant vos fait.
Ne sai s'on li a riens forfait. »
Renart la dame dist et prie
Que a son seignor Noble die
De quoi tel mautalant avoir.
Porquant Renart bien le savoit,
Mes du blasme se velt geter,
C'on ne l'en puist de riens rester.
« Dame, dites vostre voloir.
Ja ne vos en convient doloir,
Que j'en ferai vostre plesir. »
Or ne s'en puet ele teisir,
Des que Renart rot conmandé
Et li rois li a demandé.
.I, petit a crollé la teste,
Ja parlera con fiere beste.
« Renart, qui tot le mont trais,
Quant m'amenas en cest païs,
Je ne quidai mie trover
Beste que on peüst prover
De si aperte vilenie
— Ne sai se c'est par felonnie —
Que cist vassaus qui ci nos sert.
Je le voi mout d'orgueil apert.
Nis .I. seul point ne sui deçute,
Ainz me sui tres bien aparçute.
Il deüst moi et son seignor
Servir a joie et a honor,
Et il est de felon apel,
Hui tote jor a son chapel
Fermé, q'oster ne le deigna.
Mal dahez ait qui l'engendra.
Se ce feüst en ma contree,
S'aumuce li fust tost ostee
Si belement qu'il le sentist ;
Ne trovast qui le consentist.
Ce ne sai ge s'il est tigneus,
Que je le voi mout rechigneus.
Encor voi autre mesfeture
Dont au cuer ai greignor ardure,
Que tote jor devant nos taille
Mouffies chauciees no vitaille,
Dont il tert son nes et sa bouche.
Espoir en plus ort leu l'atouche,
Quant il fet le vilain afaire.
Onques par nos nes deigna traire,
S'en ai eü grant mal au cuer.
Sire, bien vos ai dit le fuer
Que ja ne gerrez a ma coste,
S'on ci devant moi ne li oste
Chapel et mouffles a rebors. »
Ysengrin fu fel et rebors.
Ja parlast felenessement,
S'il en eüst consentement
Et li rois nel deüst haïr,
Que il cremoit en pis chaïr.
N'ose mot dire, ainçois se tais t,
.I. petit arriere se traist.
Nobles ot que sa fame dist
Que son gesir li contredist,
Se Ysengrin n'est desmouffiez ;
.I. petit en est bourouflez.
Voit Ysengrin qui se demuce.
« Ostez en maleur vostre aumuce,
Sire Ysengrin, ce dist li rois,
Ja n'estes vos Escos n'Irais.
Cuidiez estre enchapelez ?
Estes vos tigneus ne pelez ?
De ces moufles vos deschauciez. »
Lors s'est Ysengrin haut dreciez :
« Sire, merci, par Dieu, nu faites.
Ne seroient de legier traites.
Ja me verrez ici pasmer.
Porquant ne me devez blasmer,
Que n'i ai moufle ne chapel,
Ainz est remenant de ma pel
Dont vos feïstes peliçon,
Quant Renart vos dona poison. »
Renart.I.ot qui de ce n'a cure,
Entre ses denz la reconjure,
La roïne parler refet.
Dist ele : « Cist set mout de plet,
Foi que je doi l'ame ma mere.
Se ce fust en la cort mon pere,
Ja tant plaidier ne li leüst,
Mes mau gré sien osté l'eüst.
Ne je ne sai quel roi vos estes
Qui n'estes doutez de voz bestes. »
Ot le li rois, mout li en grieve,
Et ce qu'il voit qu'ele se lieve,
Dist qu'ele ne remaindra mes.
« Dame, fet li rois, or a pes,
Que par mon chief on li trera. »
Quant li leus ot q'ainsi ira,
Il prent .I. saut, foïr s'en cuide.
Mes la sale n'iert mie wide.
Li rois le conmande a tenir.
Ainz qu'il peüst a.I.uis venir,
Le saisissent de totes parz.
Or est bien seur ses oes Renarz,
Quant voit Ysengrin entrepiez.
Tot li escorchent chief et piez,
Chapel et moufles ont ostees.
Bien a les noces achetees,
A val se prent a avaler.
Il l'ont a tant lessié aler,
Il n'ont plus que fere de lui.
Li chaelli font grant ennui.
Renart .I. de ses gas li done :
« Compere, vos avez coronne.
Vos porrez bien chanter la messe,
Quant vostre dame ira a messe.
Rouche chapel a mes comperes.
Ce quit bien qu'il ert empereres. »
Fuit Ysengrin, n'a cuir en teste,
Mar vit ajostee la feste.
A table siet Noble li rois
Et la roïne au plus haut dois.
Mout furent servi noblement,
Mes les bestes d'enchantement
.N'i gastent gueres de pasture ;
Deables n'a de mengier cure.
Quant li mengiers fu toz passez
Et il orent mengié assez,
Beü tant qu'il ne vodrent mes,
Lors rouva li rois fere peso
Renart apele qu'a lui viegne
Et sa convenance li tiegne.
« Renart, tu m'eüs en covent
Et le me dels mout sovent
Que ma fame savoit joer
Et sa figure tresmuer
En semblance de toutes bestes ;
Aquitez vos que que ci estes.
— Sire, dist Renart, il est voirs.
En li est mout granz li savoirs,
Si li prïez qu'ele le face. »
Bien fet Renart ce qu'il porchace.
Entre ses denz l'a conjuree
Qu'ele parolt sanz demoree
Et si agence sa parole,
Que Renart nel tiegne por fole
Devant le roi et son barnage.
Ele si fait que plus n'atarge :
« Renart, bien vos poez seoir,
Que je voudrai primes veoir
Conment set joer ma mesnie
Que vos avez ci amenie.
Vos me deïstes en ma terre,
Quant vos me venistes requerre,
Voz bestes savoient chanter
Et sor chevaus mout bien monter
Et s'ierent bones tumberesses
Et par mi cerciaus sailleresses
Et savoient mout bien joer
C'on ne pooit lor pers trover
Miex que celes de ma contree.
Or soit la mençonge provee,
Face li rois joer les sienes,
Et je ferai joer les mienes.
Se les vostres i sont vaincues
Qu'eles soient taisanz et mues,
Mon majetire vos ferai
Du miex que faire saverai.
— Sire, dist Renart, bien a dit.
Ja mar i avra contredit.
Conmandez que voz bestes jeuent,
C'onc vers elles ne detrieuent.
Nos les vaincrons tot sanz faillance,
Ja mar en averez doutance.
— Renart, ce dist Noble li rois,
Mout par es sages et cortois.
Ge met sor toi tot cest afere,
Gardes qu'en saches m'onor trere.
Assié les giex a ton talant,
Et jel conmant sanz mautalant
Qu'en sivent trestuit vostre asise. »
Or est la parole ainsi prise
Conme Renart le velt li faux.
Encui fera fere biax saux.
Renart conmande faire parc
En mi la sale grant et lare,
Et viengnent les bestes seoir
Por plus plenierement veoir.
Brun apele tot premerain,
Ne veoit plus legier ferain.
« Brun, fet Renart, venez avant.
De par le roi je vos conmant
Que vos tumbez por sa proiere ;
Tot en savez le majestiere. »
Bruns ot que tumber li estuet,
Que escondire ne s'en puet
Que totes voies ne le face.
Venuz en est en mi la place.
Mout s'acesme, mout s'aplanie
Et de bien tumber s'amanie.
La teste lesse a terre aler
Et puis lesse le cul aler,
Si durement vient a la terre.
Le pertuis eslesse et desserre,
Que si ert plain, par poi ne crieve.
Et li tumbers si fort li grieve,
Mau gré sien li estuet peoir,
Si que tuit le porent veoir.
Toute la sale en rebondist,
Chascune des bestes en rist.
« Cist tumbe bien, fet la roïne,
Que au tumber du cul buisine. »
Lors a fet lever une beste ;
Bien avoit .XX. et une teste.
Conmande qu'ele face .I. tor ;
Cele apareille son ator.
V oiant toz en la place vient,
Si fet son tor que bien revient.
Mout par le fist legierement,
Puis s'est assise bonement,
Tuit la tesmoignent entresait
Que miex de Brun a le tor fait.
Renart li rous qui en mal veille
.nn. cerciaus lor apareille,
Les .II. larges et .II. estrois.
Li un fu plus petit des trois.
En la place les a assis,
L'un avant l'autre les a mis ;
Il les a cou chié roidement.
Il voit tres bien entierement
Que pas ne charront por le saut.
Se l'un saut, li saillieres faut.
Renart apele Brichemer,
Por saillir le rueve acesmer.
N'en i choisi nul si saillant
Ne a cele euvre si vaillant
Le saut face devant le roi.
Danz Brichemer tot sanz desroi
Du saillir s'est apareilliez,
Mes plus en fu dolenz que liez.
La teste et le col avant tent,
Sa queue sor son dos estent.
Vient aus cerciaus, les .I. en passe,
Mes au tiers durement se lasse.
Li quarz le pardestraint si fort
Que bien en cuide avoir la mort,
Si le destraint qu'il en baaille.
Trop se fu empliz de vitaille,
Mout fu Brichemer a malaise.
Ventres estraint et trou eslesse.
Renart le semont par derriere.
Li boillons saut de la doiere
Qui Renart fiert en mi le vis.
A grant poines et a envis
Est Brichemer outre glaciez.
Mes Renart fu toz conchïez
Que honteus en est et dolenz.
Mes mout en i a de joianz,
Grant joie en mainent et grant feste.
La roine apele une beste,
Si li conmande qu'ele saille.
Tres bien s'i gart qu'ele n'i faille ;
Cele saut acesmeement,
Outre s'en va legierement.
Tuit s'escrient : « Miex a sailli
Que cil qui Renart mesbailli..I.
Renart apele Cointerel :
« Metez la sele en Roonel,
Si nos ferez ci .I. eslés ;
Assez est larges li palés..I.
On li aporte frain et sele
Tote a or painte, mout fu bele ;
Si ont Roonel enselé.
Et quant li singes fu monté :
« Or i parra, dant Cointerel,
Vengiez moi bien de ce wadel.
Coitiez le bien des esperons
Si que le sente li gaignons..I.
Li singes tres bien s'apareille ;
Renart uns esperons li baille
Qui sont agu de bon acier.
En ses talons li a fichiez,
Son escucel a lion prent,
A senestre a son col le pent.
Met Roonel le frain el chief
Qu'il le puist tenir a mes chief.
Cointeriaux monte a son destrier,
Ne se deigna prendre a estrier.
A son costé ceint a l'espee,
Galopant va lance levee,
Par la sale fait son eslais.
A Roonel fu cist gieus lais,
Que danz Cointeriaus l'esperonne.
Des esperons granz cops li done
Que il en fet voler le sanc.
Il avoit mout farsi le flanc,
Que tant a beü et mengié.
Vis est c'on l'eüst enpreignié.
Danz Cointeriaus si fort le grieve,
Par .I. petit que il ne crieve,
Et sachiez que morir i cuide,
Vilainement du cul se wide ;
Cil fiert devant et fiert derriere
Et retire le frain arriere.
Toute la gueule li desfait,
Si ne li avoit riens mesfait.
Danz Cointeriaus sa lance besse,
Par grant aïr forment s'eslesse.
Durement fiert par grant aïr,
Mes mout estoit pres de cheïr ;
Sa lance brise, puis repaire.
Son es lais reconmence a faire,
Des esperons fiert Roonel,
En meint leu li perce la pel.
Le sanc en vole fils a fils
En plus de .XXIIII. lius.
Quant il a ses eslais renduz,
De son cheval est descenduz.
Tuit die nt : « Cist n'est pas vilains,
Mes ses chevaus estoit trop plains. »
.II. des bestes d'enchantement
Sont remontees erranment
Desor .II. de lor autres bestes.
Mout demenoient granz tempestes
Et jostent bien, lor lances brisent ;
A lor leus vont, si se rasisent.
Ce dist Noble : « Cist jostent bien.
Renart, nos ne venchons de rien.
Prenez garde de nostre honeur !
— Sire, clist Renart, a beneur ! »
Renart issi hors de la sale,
Par mi les degrez en avale,
En la cort entre en une borde.
Par enchant i fet une corde,
— .I. vilain i eüst son fais —
A tot est venuz el palais.
« Tybert, ce dist Renart, ça vien.
En toi a mout proesce et bien,
— Or oez conment il l'aborde —
Portez moi la sus ceste corde
En haut la vos estuet lïer. »
Qui le deüst pendre ou noier,
Ne l'i portast il par son cors,
Que il n'estoit mie si fors.
Mes Renart l'en a fet aiue,
Qu'il en tendra mavese feue.
Sor les trez l'ont lie a mont.
Renart dit Tybert et semant
Qu'il la queure de chief en chief.
Ainsi quite tendra son chief.
Tybert quide estre respassez,
Que de cest gieu set il assez,
Se la corde fust bien ovree,
Que par en chant ne fust trovee.
Tybert fu sus les trez montez
Qui de ramper fu bien dantez.
Sus la corde cuide saillir,
Mes mau gré sien l'estut faillir
Et cheoir mout vilainement.
De cul et de pointe des cent,
Merveilleus Rat prist a la terre,
D'angoisse eschigne, les denz serre.
Par poi n'est crevee sa male.
Toz pasmez chiet en mi la sale ;
A grant malaise Tybert gist.
Une beste que Renart fist,
Que bien ot aprise et dantee,
Sus le travers en est montee,
Aprés sor la corde sailli,
Cort et racort ; ainz ne failli.
Voit le Roussiaus li escureus.
Toz fu honteus, si ot granz deuls
Por ce que danz Tybert cheï.
« Sire Renart, dist il, oï.
Laissiez me corre la deseure.
— Taisiez vos, dist il, en maleure !
Vos vos presentez de folie. »
Roussiaus entent qu'il le chastie,
A tant se taist, n'ose plus dire,
Et Noble li lions s'aïre.
Par mautalent Renart apele,
Jure le cuer et la boele :
« Renart, ti gieu m'ont hui traï,
Onques bien ne nos en chaï.
Mes, par mon chief, tres bien le saches.
Je vueil que tu .I. gieu me faces
Du cors de toi sanz delaier,
Dont tu les faces esmaier. »
Renart ot que ses sires jure,
Si l'en convient garder mesure,
Et dit, s'il puet, qu'il le fera,
A son voloir se maintenra,
Montez en est en son palés,
Il fera ja .I. de ses lais.
Sus la feste se va seoir,
Tuit en issent por li veoir,
Ses conjures dist mot a mot,
Et apele que nus ne l'ot,
Les vis deables qu'a lui viegnent
Et si belement le sostiegnent
Que il n'i soit .I. point grevez.
Puis est Renart en piez levez,
.I. petit siffle sor le feste ;
Voit venir une noire beste.
Or est seürs de son afaire
Qu'il en porra a bon chief traire.
Venir s'en lesse trebuchant
Et a plaine gueule huiant
Et crie : « Ce desouz de seure ! »
Et Grimbert ses cousins en pleure,
Qu'il crient qu'il ne soit afolez.
Mes par deable estoit volez,
Si que toz sainz en piez remaint.
N'i a celi qui ne s'en saint.
Devant la dame vint arriere,
Puis parole en tel maniere :
« Dame, fetes fere cest saut.
— Renart, fet ele, ne me vaut,
Moi meïsmes convient joer ;
Je ne vueil pas ma gent tuer. »
La lionnes se s'est crestee,
En une autre beste muee.
Ne sai qu'aconte vos en face,
Il n'est beste c'on nuncier sache
Dont ele n'ait semblance prise ;
En lionnesse se rest mise.
Li rois a bien tot avisé,
Et Renart li a devisé :
« Sire, dist Renart, or me dites,
Que vos senble ? Sui ge bien quites ? »
Ce dist Noble : « Mout est cortoise,
Mes d'un poi de chose me poise.
S'de pooit estre amendee,
Mout seroit bien l'uevre fondee ;
Si vos en convient prendre esgart. »
Lors li a respondu Renart :
« Dites le, sire, s'il vos plaist. »
Li rois a .I. conseille trait :
« Renart, ge te dirai mon sens,
Que mout par ies de grant porpens.
Ta dame ai fait son sens muer,
Por ce que je quidai trover
Une beste par aventure
Qui ne fust de tele nature
Que li cons fust en sus du cul.
Mes par ma foi n'en i voi nul,
S'en sui a mout tres grant malaise,
Que eus est chose mout punaise
Et cons est une douce chose
Et soef flerant conme rose
Et que on volentiers manie,
S'est mauvese lor compaignie.
Qui sage home trover peüst
Qui entre eslongnier le seüst
Et l'un en sus de l'autre trere,
Ceste chose fust bone a fere. »
Renarz ot que ses sires dit,
Si s'est porpensez .I. petit ;
Porpense a mout grant boidie.
Con cil qui mout est plains d'envie
Grever voudra ses anernis,
Por ce s'en est bien entremis.
« Rois, fet Renart, si grant afere
Ne puet on sanz grant paine fere.
Mes qui paine i vodroit metre,
On s'en panait bien entremetre.
J'en savroie mout bien ovrer,
Se ge pooie ce trover,
A ceste oevre tot l'estovoir.
— Renart, dist li rois, dis tu voir ?
— Sire, ja mar le mescroirez,
Que vos meïsmes le venez,
Se ge ai ce qu'il i estuet.
— Renart, s'on recovrer le puet,
Par mes .II. eulz, vos l'averez
Et toz dis mes amis serez. »
Or ot Renart ce qu'il li plaist
Qui de musage le fol paist.
« Sire, fait Renart, entendez.
.VIII. jorz de respit me donez,
Et fetes feste a la roïne.
G'irai parler a Hermeline,
Ma fame qui mout set de bien.
De ce me conseillera bien.
Qu'de set mout de cileurgie,
Et des cons set bien la mestrie. »
Li rois respont : « Dont vos hastez
Et de tost revenir pensez. »
A tant a Renart congié pris
Et s'en issi par .I. pastis
Que ne le vit home de char.
Ainsi fet du roi son eschar
Et par despit le fet muser,
Et a granz despens sejorner.
Qar ainz que revoie Renart,
Fera il .I. mout grant essart
Ou il sernera son fraurnent,
Dont il fera aucun dolent,
Si en porrez oïr parler,
Se il vos plest a escouter.
