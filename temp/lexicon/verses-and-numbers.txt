1	Seigneurs, oï avez maint conte
2	Que maint conteres vos aconte,
3	Conment Paris ravi Helayne,
4	Les maux qu'il en ot et la paine,
5	De Tristram qui La Chievre fist,
6	Qui assez belement en dist
7	Et fables et chançons de geste,
8	Romanz de lui et de sa geste,
9	Maint autre conte par la terre.
10	Mes onques n'oïstes la guerre,
11	Qui mout fu dure de grant fin,
12	Entre Renart et Ysengrin,
13	Qui mout dura et mout fu dure.
14	Des .II. barons, ce est la pure,
15	Onques ne s'entramerent jor.
16	Mainte mellee et maint estor
17	Ot entr'eus .II., ce est la voire.
18	Des or conmenceré l'estoire
19	Et de la noise et del content.
20	Or orrez le conmencement
21	Par qoi et par quel mesetance
22	Fu entre eus .II. la desfiance.
23	Or oez, si ne vos anuit.
24	Je vos conteré par deduit
25	Conment il vindrent en avant,
26	Si con je l'ai trouvé lisant,
27	Qui fu Renart et Ysengrin.
28	Je trovai ja en .I. escrin
29	.I. livre : Aucupre avoit non.
30	La trovai je mainte reson
31	Et de Renart et d'autre chose
32	Dont l'en doit bien parler et ose.
33	A une grant letre vremeille,
34	La trovai je mainte merveille.
35	Se je ne la trovasse el livre,
36	Je tenisse celui por yvre
37	Qui dite eüst tele aventure,
38	Mes l'en doit croire l'escripture.
39	A desenor muert a bon droit
40	Qui n'ainme livre ne ne croit.
41	Aucupre dit en cele letre
42	— Bien ait de Dieu qui l'i fist metre ! —
43	Come Diex ot de paradis
44	Et Adam et Evam fors mis
45	Por ce qu'il orent trespassé
46	Ce qu'il lor avoit conmandé.
47	Pitiez l'en prist, si lor donna
48	Une verge, si lor mostra
49	Quant il de riens mestier avroient,
50	De cele verge en mer ferroient.
51	Adam tint la verge en sa main,
52	En mer feri devant Evain.
53	Si tost con en la mer feri,
54	Une brebiz fors en sailli.
55	Lors dist Adam : « Dame, prenez
56	Ceste brebiz, si la gardez :
57	Tant vos donra let et fronmage.
58	Assez i avrons compenage. »
59	Evain en son cuer porpensoit
60	Que s'ele encor une en avoit,
61	Plus bele estroit la compaingnie.
62	Ele a la verge tost saisie,
63	En la mer feri roidement :
64	.I. leus en saut, la brebiz prent.
65	Grant aleüre et grant galos,
66	S'en va li leus fuiant au bos.
67	Quant Eve vit qu'ele a perdue
68	Sa brebiz, s'ele n'a aüe,
69	Bret et crie forment : « Ha ! ha ! »
70	Adam la verge reprise a,
71	En la mer fiert par mautalent :
72	.I. chien en saut hastivement.
73	Qu'il voit le leu, si lesse corre
74	Por la brebiz qu'il velt rescorre.
75	Il li resquest : mout a enviz
76	La laisse li leus la brebiz ;
77	Si feroit il encor demain,
78	S'il la tenoit a bois n'a plain.
79	Por ce que mesfet ot li leus,
80	Au bois s'en foui tot honteus.
81	Adam ot son chien et sa beste,
82	Si en ot grant joie et grant feste.
83	Selonc la sentence del livre,
84	Ses .II. bestes ne puent vivre
85	Ne durer mie longuement,
86	S'eles n'estoient avec gent.
87	Ne savez beste porpenser
88	Miex ne s'en puisse consievrer.
89	Toutes les foiz c'Adam feri
90	En la mer, que beste en issi,
91	Cele beste si retenoient,
92	Quele que fust, et aprivoient.
93	Celes que Eve en fist issir,
94	Ne pot il onques retenir.
95	Si tost con de la mer issoient,
96	Aprés le leu au bois aloient.
97	Les Evain asauvagisoient,
98	Et les Adam aprivoisoient.
99	Entre les autres en issi
100	Le gorpil, si asauvagi.
101	Rous ot le poil conme Renart,
102	Mout par fu cointes et gaingnart :
103	Par son sens totes decevoit
104	Les bestes quanqu'il en trovoit.
105	Icil gorpil nos senefie
106	Renart qui tant sot de mestrie.
107	Touz ceus qui sont d'engin et d'art
108	Sont mes tuit apelé Renart.
109	Por Renart et por le gorpil
110	Mout par sorent et cil et cil.
111	Se Renart set genz conchïer,
112	Le gorpil bestes engingnier.
113	Mout par furent bien d'un lignage
114	Et d'unes meurs et d'un corage.
115	Tout ensement de l'autre part
116	Ysengrin li oncle Renart :
117	Le leu fet du gorpil neveu,
118	Et le gorpil oncle du leu.
119	Sifaitement con je vos di,
120	Sont entre eus parent et ami :
121	Ne s'apartienent autrement,
122	Se mes bons livres ne me ment.
123	Por ce que le gorpil disoit,
124	Qant il avec le leu aloit :
125	« Biaus oncles, que volez vos fere ? »,
126	Le voloit a s'amor atrere.
127	Li leus disoit par amor fine
128	Au gorpil vers qui n'ot haïne.
129	Par amistié s'entrapeloient
130	Oncle et neveu quant se voient.
131	A Renart puet on bien aprendre
132	Grant sens qui bien i velt entendre,
133	Car cil Renart nos senefie
134	Ceus qui sont plain de male vie,
135	Qui ne finent del agaitier
136	Con puissent autrui engingnier ;
137	Ne ja le fel liez ne sera
138	Le jor q'autrui n'engingnera.
139	A l'engingnier li sont honi
140	Privé, estrange et ami.
141	Ja .I. sol n'en espargnera,
142	Ja si chier ami ne sera.
143	Et avec cele felonnie
144	A il le cuer tot plain d'envie,
145	Et envie est cele racinne
146	Ou touz li max pranent orine.
147	Avec felonnie et envie
148	Escharsetez est lor amie,
149	Et escharsetez est tel chose
150	Que tout jors a la borse close.
151	Escharsetez est une vice
152	Qui forment aime avarice.
153	Avarice a le mont sorpris :
154	Cil est clamez dolent chaitis,
155	Se rente n'a, se il n'usure.
156	Or ai passé outre mesure,
157	Que cil qui les granz rentes ont,
158	Ce sont cil qui grant mal en font.
159	Mout en puet l'en vilment parler,
160	Mes je n'ai soing de plus conter.
161	Une riens vos voil conmencier :
162	Ne vos devez esmerveillier,
163	Se j'ai mis en cest mien traitié
164	Que de Renart ai conmencié,
165	Si con l'en parole d'autrui,
166	Con vos porroiz oïr encui
167	De dant Renart et d'Ysengrin,
168	Car ce content nostre voisin
169	Que une anesse parla ja
170	Que .I. prophete chevaucha.
171	Balaam l'oï apeler,
172	Por ce le sai ici nomer.
173	Bellaac .I. roi l'ot mené,
174	Tant li ot pramis et donné,
175	Par mautalent et par grant ire,
176	Tout le pueple Israel maudire.
177	Nostre sire nel volt soufrir,
178	Son ange fist devant venir,
179	A une bien trenchant espee
180	La voie a a celui veee.
181	Cil point l'asne de l'aguillon
182	Par derriere seur le crepon,
183	Des esperons le destraingnoit,
184	Et du chevestre le feroit.
185	L'asne n'osoit avant aler,
186	Par force li covint parler,
187	Et Diex le volt qu'ele parla,
188	Et le prophete raconta :
189	« Di va, fait il, lesse m'ester,
190	Diex ne me lesse avant aler. »
191	Cil Diex, si li vient a plaisir,
192	Puet encore bien consentir
193	A parler les bestes sauvages,
194	Et les usuriers fere larges.
195	Or avez bien oï a tant
196	Conment il sont venu avant
197	Renart et Ysengrin li leus.
198	Or redevez oïr des deus :
199	Je vos conteré de lor vie,
200	Ce que j'en sai, une partie.
201	Toz malades, plain de reancle,
202	Vint .I. jor Renart chiés son oncle.
203	Dist Ysengrin : « Renart, q'as tu ?
204	Mout te voi ore confondu. »
205	Ce dist Renart : « Malades sui.
206	— Voire, biau niez, menjas tu hui ?
207	— Nenil, sire, n'en ai talent.
208	— Levez vos sus, dame Hersent,
209	Fetes li .I. petit de haste
210	De .II. roignons et d'une rate. »
211	Renart se seoit touz embrons,
212	Pensoit qu'il avoit fet bacons.
213	.I. petitet leva la teste,
214	.III. bacons vit pendre a la feste.
215	En sorriant as bacons dist :
216	« Mout par est fox qui la vos mist.
217	Haï ! biax oncles Ysengrin,
218	Ja sont il tant malvez voisin.
219	Tiex puet la voz bacons veoir
220	Qui en voudra sa part avoir !
221	Isnelement les despendez,
222	Dites qu'en les vos a emblez. »
223	Dist Ysengrin : « N'en goutera
224	Tiex, con je cuit, qui les verra. »
225	Dont conmença Renart a rire :
226	« Nel porrez, dist il, escondire,
227	Tiex hons vos em porroit rover. »
228	Dist Ysengrin : « Lessiez ester.
229	Je n'ai frere, neveu ne niece
230	Qui j'en donnasse une piece. »
231	Por lui le dist et por son pere
232	Et por sa fame et por sa mere.
233	Ne demora mie granment
234	Que Renart vint tot coiement
235	En sa meson, quant il dormi ;
236	Tout coiement la descovri.
237	Par tel vertu assaut ses cors,
238	Les .III. bacons en gita fors.
239	En sa meson les enporta
240	Et par pieces les despeça,
241	En son lit les mist en l'estrain.
242	Ysengrin est levez bien main,
243	Il vit sa meson descoverte
244	Et de ses .III. bacons la perte.
245	« Ahi !, dist il, dame Hersent,
246	Conchïé sonmes laidement. »
247	Ele saut sus conme desvee
248	Toute nue et eschevelee.
249	« Diex, dist ele, qui a ce fait ?
250	Ci a estout donmage et lait. »
251	Ne le sevent sor qui souchier,
252	N'a entre eus .II. que coroucier.
253	Conme ce vint aprés mengier,
254	Renart s'en vint esbanoier
255	En la meson mout lieement,
256	Son oncle trove mout dolent.
257	« Oncle, dist il, que avez vos ?
258	Pensis vos voi et corouços.
259	— Biau niez, dist il, bien sai de qoi.
260	Perdu sont mi bacon tuit troi,
261	S'en ai au cuer dolor et ire.
262	— Oncle, dist il, or devez dire.
263	Se vos dites a val la rue
264	Que cele char aiez perdue,
265	Puis ne vos en rovera mie
266	Parent ne ami ne amie.
267	— Biax niez, fet il, por voir te di,
268	Perdu les ai, ce poise mi. »
269	Renart respont : « Ainz n'oï tal :
270	Tiex se plaint n'a mie de mal.
271	Bien sai qu'en sauf les avez mis
272	Por vos parenz, por vos amis.
273	— Di va, fet il, es tu gabierre ?
274	Foi que tu doiz l'ame ton pere,
275	Et ne croiz tu ce que je di ?
276	— Tout tens dites, dist Renart, si.
277	— Renart, ce dist dame Hersens,
278	Je cuit vos estes fors du sens.
279	Se nos nes eüssons perduz,
280	Ja escondit n'en fust renduz.
281	— Dame, dist il, je le sai bien
282	Que mout savez d'art et d'engien.
283	Nequedent tant i a de perte,
284	Vo maison avez descoverte :
285	Or dites par la en sont tret.
286	— Par Dieu, Renart, si sont il fet. »
287	Renart respont : « Ce devez dire.
288	— Renart, n'en ai talent de rire.
289	Ce poise moi qu'il sont perdu,
290	Grant donmage i avon eü. »
291	A tant s'en va Renart joianz,
292	Et cil remestrent tuit dolenz.
293	Ce fu des enfances Renart.
294	Tant aprist puis d'engin et d'art
295	Que il en fist puis maint anui
296	Et a son oncle et a autrui.
297	Cil plet fu a tant definez,
298	Et Renart s'est acheminez,
299	Et s'en vet par le bois fendant.
300	Entre .I. tertre et .I. pendant
301	S'en vet Renart les saus menuz.
302	Ses amis a bien confonduz,
303	Car bien est des bacons delivre.
304	Fuiant s'en vet tot a delivre,
305	Onc ne fina et tant s'esgaie
306	Qu'il s'en bati en une haie,
307	Par desus une fosse oscure.
308	La li avint une aventure
309	De qoi il li anuie et poise,
310	Qar par ce conmença la noise
311	Par mal pechié et par deable
312	Vers Ysengrin le connestable.
313	Quant il vit la chevee roge,
314	Ne set que est, avant s'aproche
315	Por enquerre et pour savoir
316	S'en i avoit repost avoir.
317	Ainz n'en sot mot que il s'avale,
318	Lors s'en torna en mi la sale
319	Dant Ysengrin son bon ami,
320	Qatre loviax gesant en mi
321	Et ma dame Hersent la love
322	Qui ses loviax norrist et cove.
323	Novelement ert acouchie,
324	A chascun donnoit sa bouchie,
325	Mes n'avoit pas son chief covert.
326	Garda, si vit l'uis entrovert
327	Et la clarté qui trop li grieve.
328	Por regarder sa teste lieve
329	Por savoir qui la ert venuz.
330	Renart fu grelles et menuz,
331	Muciez estoit derier la porte,
332	Et Hersent qui mout s'en conforte,
333	Le connut bien a la piau rouse.
334	Ne puet muer qu'el ne s'escosse,
335	Si li a dit tout en riant :
336	« Renart, qu'alez vos espiant ? »
337	Quant Renart sot qu'il ert veüz
338	Et qu'il estoit aparceüz,
339	Adonc fu il touz desconfiz,
340	De honte avoir est il toz fiz.
341	N'ose mot dire, tant se doute
342	Que laiens ne veoit l'en goute.
343	Et Hersent solieve le chief,
344	Si le rapele de rechief
345	Et acene a son gresle doit :
346	« Renart, Renart, la piau le doit
347	Que soiez fel et deputaire.
348	Onc ne me vosistes bien faire,
349	Ne ne venistes la ou g'iere.
350	Je ne sai riens de tel compere
351	Qui sa conmere ne revide. »
352	Renart a grant peor et hide,
353	Ne puet muer ne li responde :
354	« Dame, fet il, Dex me confonde,
355	S'onques por mal ne por haine
356	Ai eschivé vostre gesine ;
357	Ainz i venisse volentiers.
358	Mes quant je vois par ces sentiers,
359	Si m'espie dant Ysengrin
360	Et par voie et par chemin.
361	Por ce si ne sai que je face,
362	Tant con vostre mari me hace.
363	Mout fet grant pechié qu'i me het,
364	Mes li mens cors mal dahez et
365	S'onques li fis chose nisune
366	Dont me deüst porter rancune.
367	Por ce n'os vers vos reperier,
368	Si m'en puis mout forment irier.
369	Je vos aim, dist il, par amors,
370	Si en a fait maintes clamors
371	Par ceste terre a ses amis,
372	Et si lor a avoir pramis
373	Por moi fere laidure et honte.
374	Mes dites moi, a moi que monte
375	De vos requerre tel folie ?
376	Certes je nel feroie mie,
377	Ne tel parole n'est pas bele. »
378	Quant Hersent entent la novele,
379	De mautalent tressue et art.
380	« Conment, fet el, sire Renart,
381	Est en dont parole tenue ?
382	Certes mar i fui mescreüe.
383	Tel cuide sa honte vengier,
384	Qui acroist son grant encombrier.
385	Ne m'est or pas honte nel die,
386	Onques n'i pensai vilanie.
387	Mes por ce qu'il s'en est clamez,
388	Voil ge certes que vos m'amez,
389	Si revenez sovent a mi,
390	Et ge vos tendré por ami.
391	Acolez moi, si me besiez.
392	Or en estes bien eesiez :
393	Ci n'a qui encuser nos doie. »
394	Renart en demainne grant joie
395	Et vient avant si l'a besie.
396	Hersent a la cuisse haucie,
397	A qui mout plesoit cel ator.
398	Et Renart s'en ist de la tor,
399	Qui crient que Ysengrin ne viengne,
400	Et mout doute qu'il n'i sorviengne.
401	Mes neporquant ainz qu'il s'en isse,
402	Vient as loviaus, si les compisse
403	Si con il erent arengié,
404	Si a tout pris et tot mengié,
405	Et gete fors quant qu'il i trouve,
406	Tote la viez char et la nove.
407	Ses a de lor lis abatuz
408	Et laidengiez et bien batuz,
409	Autresi con s'il fust lor mestres.
410	Ses clainme avostre et filastres
411	Priveement conme celui
412	Qui ne se doute de nului
413	Fors que dame Hersent s'amie
414	Qui ne l'en descoverra mie.
415	Les loviax a lessiez plorant.
416	Dame Hersent lor vint devant,
417	Si les a blandiz et proiez :
418	« Enfanz, dist ele, ne soiez
419	En vostre cuer si fel ne sot
420	Que vostre pere en sache mot,
421	Ne ja ne li soit conneü
422	Que Renart soit çaiens venu.
423	— Qu'est ? deable, nos celerons
424	Renart le rous, que tant haons
425	De mort, qu'avez ci receü
426	Et nostre pere deceü,
427	Qui en vos avoit sa fiance ?
428	Ja, se Dieu plest, tele viltance
429	Dont nos somes si laidengié
430	Ne remaindra ne soit vengié. »
431	Renart les oï gorgocier
432	Et vers la mere coroucier,
433	Si s'est tantost mis a la voie
434	Le col bessié que nul nel voie,
435	Si va porchacier son afere.
436	A tant estes vos qu'il repaire
437	Dant Ysengrin a sa mesnie
438	Qui soz la roche est entesnie.
439	Tant a coru et tant tracié,
440	Et tant porquis et tant tracié,
441	Que toz est chargié de vitaille.
442	D'autrui donmage ne li chaille,
443	Si a trovee sa mesniee
444	Que Renart ot estoutoiee.
445	Si fil se sont a lui clamé
446	Que batuz sont et disfamé,
447	Et compissiez et traïnez
448	Et laidengiez et puis clamez
449	Fil a putain, bastart avoltre.
450	« Et encore dist il tot outre
451	Certes que vos estïez cous. »
452	Lors s'est Ysengrin d'ire estous,
453	Quant de sa fame oï le blasme,
454	A bien petit qu'il ne se pasme.
455	Il ulle et bret come desvez :
456	« Hersent, or sui je mal menez,
457	Pute orde vis, pute mauvese.
458	Je vos ai norrie a grant aise
459	Et bien gardee et bien peüe,
460	Et .I. autre vos a foutue.
461	Mout est tes corages muanz,
462	Quant Renart, cil rous, cil puanz,
463	Cil vil lechierres, cil garçons,
464	Vos monta entre les arçons.
465	Par les iauz Dieu, mar i fui cous.
466	Honi m'avez tot a estrous.
467	Ja mes ne gerroiz lez ma coste,
468	Quant receü avez tel hoste,
469	Se ne faites tot mon voloir. »
470	Ja se peüst Hersent doloir,
471	Se ne l'eüst acreanté
472	Tot son bon et sa volenté :
473	« Sire, fet elle, vos diroiz :
474	Corociez estes, n'est pas droiz
475	Que vos mostrez ici vostre ire,
476	Que se m'en lessiez escondire
477	Par serement ne par joïse,
478	Gel feroie par tel devise
479	C'on me feïst ardoir ou pendre,
480	Se ne m'en pooie desfendre ;
481	Si vos afi ensorquetout
482	Que mon pooir en feré tout
483	De ce que vodroiz deviser. »
484	Cil ne set plus que demander ;
485	Il ot que ele dit assez.
486	Ses mautalanz est trespassez,
487	Mes que il li ait fet jurer
488	Que ja mes ne lera ester
489	Renart, s'ele le puet veoir.
490	Or se gart, si fera savoir.
491	Dant Ysengrin fu rehetiez,
492	Et dist qu'or iert Renart guetiez
493	Sovent ainz que la guere parte,
494	Que foux sera s'il ne s'i garde.
495	De lui guetier sont en grant poine,
496	Mes ainz que passast la semaine,
497	Lor avint aventure estrange.
498	Einsint conme la voie change,
499	Lez .I. essart, delez .I. clos,
500	La dut estre Renart enclos.
501	L'en avoit ja les pois soiez,
502	Et le pesaz estoit lïez
503	Et amassé et tret en voie.
504	La savoit bien Renart la voie :
505	Venuz i estoit por furgier
506	Et por enquerre et por surgier
507	Dont il poïst avoir viande.
508	Ysengrin qui el ne demande
509	Mes que il tenir le peüst,
510	Besse la teste, sel connut,
511	Jeta .I. brait, si s'escria.
512	Renart qui point ne s'afia
513	L'a bien oï et entendu,
514	Si s'en fuit a col estendu.
515	Aprés se metent el chemin
516	Entre Hersent et Ysengrin.
517	Il se poinent de lui chacier,
518	Mes ne se puent avancier.
519	Renart corut la voie estroite,
520	Et Ysengrin corut la droite,
521	Et Hersent s'esforça de poindre,
522	Qui a Renart se voldra joindre.
523	Vit Ysengrin si a failli,
524	Que Renart d'autre part sailli.
525	Ysengrin se rest adreciez.
526	De ce fu Renart correciez,
527	Ne s'ose a lui abandoner,
528	Ainz ne fina d'esperonner
529	Jusqu'a l'entree d'un val crues.
530	Quant il i vint, s'i entra lues,
531	Quant vit dame Hersent s'amie
532	Qui vers lui iert si engramie.
533	Il vit qu'il n'avoit de lui garde,
534	Mes Hersent fist mout que musarde.
535	Aprés Renart en la fosse entre
536	De plein eslés desi au ventre.
537	Le chastel Renart ert mout forz,
538	Et Hersent par si grant esforz
539	Se feri dedenz la tesniere
540	Qu'el ne se pot retrere ariere.
541	Quant Renart vit qu'ele estoit prise,
542	Ne volt lessier en nule guise
543	Que il n'alast a lui gesir
544	Et faire de lui son plesir.
545	Par .I. petit qu'ele ne crieve,
546	Que la fosse et Renart li grieve,
547	Que la fosse desus l'estreint,
548	Et Renart par devers l'enpaint.
549	El n'a ilec qui la resqueue,
550	Mes que seulement de sa queue
551	Qu'ele estreint si devers ses reins,
552	Que des .II. pertuis de ses reins
553	Ne pert nul defors ne dedenz.
554	Mes Renart prist la queue as denz
555	Et li reversa seur la croupe
556	Et les .II. pertuis li destoupe,
557	Puis si sault sus, liez et joianz,
558	Si li fait tot ses iauz voianz,
559	Ou bien li poist ou mal li plaise,
560	Tot a loisir et a grant aise.
561	Elle dist, que qu'il li faisoit :
562	« Renart, c'est force et force soit. »
563	Renart se test a cui est bel
564	De ce qu'il li fet le cenbel,
565	Si bien la paie et tel li done
566	Que tote la fosse en resone.
567	Ainz que la chose fust fenie,
568	Li dist Renart par felonie :
569	« Dame Hersent, vos disïez
570	Que ja ne me priserïez
571	Et que ja mes nel vos feroie
572	Por seul itant que m'en vantoie.
573	Ja voir ne m'en escondirai :
574	Se jel fis, encor le ferai,
575	Fis et ferai, dis et redis,
576	Plus de .VII. foiz, voire de dis. »
577	Ont l'afere reconmencié,
578	Ainz qu'il eüssent partencié,
579	Ez vos poignant par mi les broces
580	Ysengrin qui s'enbat es noces.
581	Ne se pot mie tant tenir
582	Que il poïst a aus venir,
583	Ainz s'escria mout hautement :
584	« Renart, Renart, tot belement,
585	Par les sainz Dieu, mar m'i honistes. »
586	Renart fu remuanz et vistes,
587	Si li a dit tot en alant :
588	« Syre Ysengrin, cest maltalant
589	Ai ge conquis par bel servise !
590	Veez con Hersent est ci prise !
591	Se je l'aïde a delivrer
592	De cest pertuis et a oster,
593	Por ce si estes effreez ?
594	Por Dieu, biau sire, ne creez
595	Que nule riens li aie fete,
596	Ne draz levez, ne braie trete.
597	Ainz, par cest cors ne par cest ame,
598	Ne forfis riens a vostre fame.
599	Et por moi et por lui desfendre
600	Par tot la ou le vodroiz prendre,
601	.I. serement vos aramis
602	Au los de voz meillors amis.
603	— Serement ? traïtres provez !
604	Voir por noient vos en covrez :
605	Ne controverez ja mençonge,
606	Ne vaine parole ne songe.
607	N'i convient nule coverture :
608	Tote est aperte l'aventure.
609	— Avoi, ce dist Renart, biau sire,
610	Vos porrïez assez miex dire :
611	Ice maintenir ne devez.
612	— Conment ? Ai ge les iauz crevez ?
613	Quidiez que je ne voie goute ?
614	En quel terre empaint l'en et boute
615	Chose que l'en viaut a soi trere,
616	Con je vos vi a Hersent fere ?
617	— Par foi, sire, ce dist Renart,
618	Vos savez qu'en engin et art
619	Si vaut a chose mainbornir
620	Qu'en ne puet a force fornir.
621	Hersent est prise en ceste fosse,
622	Qui mout est voir espesse et grosse :
623	En nul sens traire ne l'en puis
624	A reculons par cest pertuis.
625	Ele i est jusque au ventre entree,
626	Et la fosse a petite entree,
627	Mes ele est de lonc auques graindre :
628	Por ce la voloie enz enpaindre.
629	Mes por noient a moi la sache,
630	Que j'oi l'autrier la jambe quasse.
631	Or en avez oï la voire,
632	Si m'en devez a itant croire,
633	Se vos controver ne voulez
634	Achoison, con fere soulez.
635	Et quant la dame ert de ci traite,
636	Je ne cuit clameur en soit faite,
637	Ne ja, s'ele ne velt mentir,
638	Ne l'en orrez .I. mot tentir. »
639	A icest mot s'est entesniez,
640	Quant se fu assez desresniez.
641	Ysengrin fu de l'autre part,
642	Si voit Renart qu'esprent et art,
643	Qui l'a honi ses eulz voiant,
644	Puis si le gabe et va moqant.
645	Mes il n'a or soing de plaidier,
646	Ainz se redrece por aidier
647	Sa fame qui va male voue.
648	Il l'a saisie par la quoue :
649	De tel vertu a soi la tire
650	Que Hersent est en tel martire
651	Que il li covient par angoisse
652	Que le pertuis derriere croisse.
653	Ysengrin voit qu'ele se vuide :
654	Or l'avra il, si con il cuide.
655	.I. petitet s'est tret arriere ;
656	Il voit qu'ele est en la chariere,
657	Si s'est .I. petit alaschie.
658	Hersent ne pot estre sachie,
659	S'il ne la tret, il ert dolenz.
660	Il n'est pas pereceus ne lenz :
661	As ongles s'est pris et si grate,
662	Tret la terre fors a la pate,
663	Grate de la et puis de ça.
664	Deables l'avront, s'il ne l'a.
665	Quant il en a assez osté
666	Et sus et jus et au costé,
667	Vint a Hersent, si la soufache.
668	Et quant il la trove .I. poi lasche,
669	Empaint et tire et sache et boute :
670	A poi la qeue ne ront toute,
671	Mes ele estoit bien atachie.
672	Tant l'a empainte et fort sachie,
673	Que, merci Dieu, bien s'est tenue
674	Tant que Hersent est fors issue.
675	Traite l'en a a mout grant paine,
676	A poi que ne li faut l'alaine.
677	Il voit Renart qui poi le doute,
678	Car il s'est mis dedenz sa croute.
679	Quant Ysengrin la vit delivre :
680	« Haï ! fet il, pute orde vivre,
681	Pute serpent, pute colevre,
682	Bien ai veüe toute l'uevre.
683	Bien me set Renart acoupir :
684	Je le vi sor voz rains gesir,
685	Ne vos en pouez escondire. »
686	Par poi Hersent n'enrage d'ire
687	Por Ysengrin qui si la chose.
688	Mes nequedent toute la chose
689	De chief en autre li raconte :
690	« Sire, il est voir qu'il m'a fet honte,
691	Mes n'i ai mie tant mesfet,
692	Endroit ce que force m'a fet.
693	Lessiez ester tot cest contrere :
694	Ce qui est fet n'est mie a fere ;
695	C'est outre : a el entendez.
696	Ja cist mesfet n'ert amendez
697	Par chose que nos en dion.
698	A la cort Noble le lion
699	Tient on les ples et les oiances
700	De mortiex guerres et de tences :
701	La nos irons de lui clamer.
702	Bien tost le pourez amender,
703	Se ce puet estre a cort porté. »
704	Cest mot a tout reconforté
705	Sire Ysengrin le coroucié :
706	« Certes, fet il, trop ai groucié,
707	Mout ere fox et poi savoie,
708	Mes cist conseus m'a mis a voie.
709	Mar vit Renart son grant desroi,
710	Sel puis tenir a cort de roi. »
711	Seignors, ce fu en cel termine
712	Que li doz tens d'esté define
713	Et yver revient en saison,
714	Que Renart fu en sa maison.
715	Sa garison a despendue ;
716	Ce fu mortel descovenue.
717	N'ot que donner ne que despendre,
718	Ne ses detes ne pouet rendre,
719	N'a que vendre ne qu'acheter,
720	Ne s'a de coi reconforter.
721	Par besoing s'est mis a la voie,
722	Tot coiement que nus nel voie
723	S'en vet par mi une jonchiere.
724	Entre le bois et la riviere
725	A tant fet et tant a alé
726	Qu'il entre en .I. chemin ferré.
727	El chemin se croupi Renarz,
728	Si coloie de toutes parz.
729	Ne set sa garison ou querre,
730	Et la fain li fet sovent guerre ;
731	Ne set que fere, si s'esmaie.
732	Lors s'est couchiez lez .I. haie :
733	Ilec atendra aventure.
734	A tant es vos grant aleüre
735	Marcheanz qui poisson menoient
736	Et qui devers la mer venoient.
737	Harenz fres orent a plenté,
738	Que bise avoit auques venté
739	Trestoute la semainne entiere ;
740	Et bons poissons d'autre maniere
741	Orent assez, granz et petiz,
742	Dont lor paniers furent garniz,
743	Que de lanproies que d'anguilles
744	Qu'il orent acheté as villes.
745	Bien fu chargie la charrete,
746	Et Renart qui le monde abete
747	Fu bien loing d'eus pres d'une archie.
748	Quant vit la charrete chargie
749	Des anguilles et des lanproies,
750	Fichant muçant par mi ces haies
751	Cort au devant por els deçoivre.
752	Ainz ne s'en porent aparçoivre,
753	Lors s'est couchiez en mi la voie.
754	Or oez conment les desvoie :
755	En .I. gason s'est touoilliez
756	Et conme mort apareilliez.
757	Renart qui tot le mont engingne,
758	Les eulz clot et les denz rechingne,
759	Si tenoit s'alaine en prison.
760	Oïstes mes tel traïson ?
761	Illeques est remés gesanz.
762	A tant es vos les marcheanz,
763	De ce ne se prenoient garde.
764	Le premier le vit si l'esgarde,
765	Si apela son compaingnon :
766	« Vez la ou gorpil ou tesson. »
767	Li .I. le voit, si s'escria :
768	« C'est .I. gorpil, va ! sel pran, va !
769	Filz a putain, gart ne t'eschat !
770	Or savra il trop de barat,
771	Renart, s'il ne lesse l'escorce. »
772	Li marcheant d'aler s'esforce
773	Et ses compains venoit aprés.
774	Quant il furent de Renart pres,
775	Le gorpil trovent enversé.
776	De toutes parz l'ont reversé,
777	Pincent le col et puis la coste :
778	Il n'ont pas peor de tel oste.
779	Li .I. a dit : « .IIII. sols vaut. »
780	Li autre a dit : « Assez plus vaut,
781	Ainz valt .V. sols a bon marchié.
782	Ne somes mie trop chargié,
783	Jetons le en nostre charete.
784	Vez con la gorge a blanche et nete. »
785	A cest mot se sont avancié,
786	En la charete l'ont chargié,
787	Et puis se sont mis a la voie.
788	Li un a l'autre en font grant joie,
789	Et dient ja n'en feront el,
790	Mes enquenuit a lor ostel
791	Li reverseront la gonnele.
792	Or ont il auques la favele,
793	Mes Renart n'en fet que sourire,
794	Que mout a entre fere et dire.
795	Sor les paniers se gist adenz,
796	Si en a .I. overt as denz,
797	Et si en a, bien le sachiez,
798	Plus de .XXX. harenz sachiez.
799	Auques fu vuidiez li paniers,
800	Qu'il en menja mout volentiers :
801	Onques n'i quist ne sel ne sauge.
802	Encor ançois que il s'en auge,
803	Getera il son ameçon,
804	Il n'en ert mie en soupeçon.
805	L'autre panier a asailli,
806	Son groing i mist, n'a pas failli
807	Qu'il n'en traisist fors des anguilles.
808	Renart qui sot de tantes guiles,
809	.III. hardiaus mist entor son col.
810	De ce ne fist il pas que fol :
811	Son col et sa teste passe outre,
812	Les hardeillons mout bien acoutre
813	Desor son dos que bien s'en covre.
814	Des or puet il bien lessier ovre,
815	Or li estuet enging porquerre
816	Conment il vendra jus a terre.
817	N'i trove planche ne degré.
818	Agenoilliez s'est tot de gré
819	Por esgarder a son plaisir
820	Conment il puisse jus saillir.
821	Lors s'est .I. petit avanciez,
822	Des piez devant s'estoit lanciez
823	De la charete en mi la voie,
824	Entor son col porte sa proie.
825	Aprés, quant il ot fet son saut,
826	As marcheanz dist : « Diex vos saut !
827	Cil hardel d'anguilles sont nostre,
828	Et li remenant si est vostre. »
829	Et quant li marcheant l'oïrent,
830	A merveille s'en esbaïrent,
831	Si escrient : « Vez le gorpil ! »
832	Cil saillirent au charretil
833	Ou il cuiderent Renart prandre,
834	Mes il ne volt pas tant atendre.
835	Li premier dist quant se regarde :
836	« Si m'aït Diex, mauvese garde
837	En avonmes pris, ce me semble. »
838	Tuit fierent lor paumes ensemble.
839	« Las, dist li .I., con grant donmage
840	Avon eü par nostre outrage !
841	Mout estion fol et musart
842	Trestuit qui creïon Renart.
843	Les paniers a bien soufaschiez,
844	Si les a auques alegiez,
845	Que .II. granz anguilles enporte.
846	La male passion le torde ! »
847	« La ! font li marcheant, Renart,
848	Mout par estes de male part.
849	Mau bien vos puissent eles fere ! »
850	Et Renart li prist a retrere :
851	« Vos direz ce qu'il vos plera,
852	Je sui Renart qui s'en taira. »
853	Li marcheant vont aprés lui,
854	Mes il nel bailleront mes hui,
855	Car il ot trop ignel cheval.
856	Ainz ne fina par mi .I. val
857	Tant que il vint a son plaisié.
858	Lors l'ont li marcheant lessié
859	Qui por mauvez musart se tiennent.
860	Recreant sont et si s'en viengnent,
861	Et cil s'en va plus que le pas
862	Qui passé ot maint mauvés pas,
863	Et vint a son ostel tout droit
864	Ou sa mesnie l'atendoit.
865	Encontre lui sailli sa fame
866	Hermeline, la preude dame,
867	Qui mout estoit cortoise et franche,
868	Et Percehaie et Malebranche
869	Qui estoient ambedui frere.
870	Cil se lievent contre lor pere
871	Qui s'en venoit les menuz sauz,
872	Gros et saous et liez et bauz,
873	Les anguilles entor son col.
874	Mes qui que le tiengne por fol,
875	Aprés lui a close la porte
876	Por les anguilles qu'il emporte.
877	Or est Renart dedenz sa tor,
878	Si filz li font mout grant ator.
879	Bien li ont les jambes torchies
880	Et les anguilles escorchies,
881	Puis les couperent par tronçons.
882	.II. hastiers firent de plançons
883	De codre et enz les ont boutez,
884	Et li feus fu tost alumez
885	Qu'il orent buche a grant plenté,
886	Puis l'ont de totes parz venté.
887	Lors les ont mises sor la brese
888	Qui des tisons lor fu remese.
889	Endementiers que il cuisoient
890	Les anguilles et rostissoient,
891	Es vos mon seignor Ysengrin
892	Qui erré ot des le matin
893	Jusque a cele heure en mainte terre,
894	Et onques n'i pot riens conquerre.
895	Lors s'en torna en .I. essart
896	Droit devant le chastel Renart,
897	Et vit la cuisine fumer
898	Ou il ot fait feu alumer,
899	Ou les anguilles rostissoient
900	Que si fil es hastes tornoient.
901	Ysengrin en sent la fumee
902	Qu'il n'avoit mie acostumee.
903	Adonc conmença a fronchier
904	Et les barbes a delechier.
905	Volentiers les alast servir
906	S'i li vosissent l'uis ovrir.
907	Il se tret vers une fenestre
908	Por esgarder que ce puet estre.
909	Il se conmence a porpenser
910	Conment porra laiens entrer,
911	Car Renart est de tel maniere
912	Qu'il ne fera riens por proiere.
913	Acroupiz s'est sor une çouche,
914	De baaillier li delt la boche.
915	A la parfin se porpensa
916	Que son conpere proiera
917	Et por Dieu li dont, s'il conmande,
918	Ou poi ou grant de sa viande.
919	Lors apele par .I. pertuis :
920	« Compere, sire, ovrez me l'uis !
921	Je vos aport de mes noveles,
922	Je quit que mout vos seront beles. »
923	Renart l'oï, sel connut bien,
924	Mes de tot ce ne li fu rien,
925	Ançois li a fet sorde oreille.
926	Et Ysengrin mout s'en merveille
927	Qui defors fu mout angoisseus
928	Et des anguilles covoiteus,
929	Si li a dit : « Ovrez, biau sire. »
930	Et Renart conmença a rire,
931	Si demande : « Qui estes vos ? »
932	Et cil respont : « Ce somes nos.
933	— Qui vos ? — Ce est vostre compere.
934	— Nos cuidions ce fust .I. lerre.
935	— Non sui, dist Ysengrin, ovrez ! »
936	Renart respont : « Or vos soufrez
937	Tant que li moine aient mengié
938	Qui as tables sont arengié.
939	— Conment ? fet il, sont ce donc moine ? »
940	Renart respont : « Ainz sont chanoine,
941	Et sont de l'ordre de Tiron.
942	Ja, se Dieu plet, n'en mentiron,
943	Et je me sui renduz o euls.
944	— Nomini dame, dist li leus,
945	Avez me vos dit verité ?
946	— Oïl, par sainte Charité.
947	— Donques me fetes herbergier.
948	— Ja n'arïez vos que mengier.
949	— Dites moi dont, n'avez vos qoi ? »
950	Renart respont : « Ouil, par foi.
951	— Or me lessiez donc demander.
952	— Venistes vos por truander ?
953	— Nenil, ainz ving voir vostre estre. »
954	Renart respont : « Ce ne puet estre.
955	— Et por qoi donc ? » ce dit li leus.
956	Et dist Renart : « N'est ore leus.
957	— Or me dites : mengiez vos char ? »
958	Ce dist Renart : « Ce est eschar.
959	— Que menjuent donc vostre moine ?
960	— Je vos diré sanz nule essoine.
961	Ne menjuent fromages mos,
962	Mes poisson qui est cras et gros.
963	Saint Benoioit le nos conmande
964	Que nos n'aion peor viande. »
965	Dist Ysengrin : « Ne m'en gardoie,
966	Ne de tot ce mot n'en savoie.
967	Mes car me fetes osteler ;
968	Huimés ne saroie ou aler. »
969	Renart respont : « Mes ne le dites.
970	Nus, s'il n'est moines ou hermites,
971	Ne puet ceains avoir ostel.
972	Mes alez outre, il n'i a el. »
973	Isengrin ot et entent bien
974	Qu'en la meson Renart por rien
975	Qu'il puisse dire n'enterra.
976	Et que volez ? si souferra,
977	Et neporquant il li demande
978	.I. seul morsel de sa viande :
979	« Car m'en donnez .I. sol tronçon !
980	Nel di se por essaier non.
981	— Mes bon fussent eles peschies
982	Les anguilles et escorchies,
983	Se vos en daingnïez mengier. »
984	Renart qui bien sot losengier
985	Prist des anguilles .II. tronçons
986	Qui rostissent sor les charbons.
987	Tant fu cuite que toute esmie,
988	Et desoivre toute la mie.
989	L'un en menja, l'autre en aporte
990	A celui qui est a la porte,
991	Lors dist : « Compere, ça venez
992	.I. poi avant et si tenez
993	Par charité de la pitance
994	A ceus qui bien sont a fiance
995	Que vos serez moines encore. »
996	Dist Ysengrin : « Je ne sai ore
997	Quel je seré, bien porra estre,
998	Mes la pitance, biau doz mestre,
999	Que me bailliez isnelement. »
1000	Renart li baille et il la prent,
1001	Qui mout tost en fust delivrez,
1002	Encor en menjast il assez.
1003	Ce dist Renart : « Que vos en semble ? »
1004	Li lechierres fremist et tranble,
1005	De lecherie esprent et art :
1006	« Certes, fet il, sire Renart,
1007	Cil vos ert bien guerredonnez.
1008	Encore .I. seul car m'en donnez,
1009	Biau doz compere, por amordre
1010	Tant que je fusse de vostre ordre.
1011	— Par nos botes, ce dit Renart
1012	Qui mout fu plains de males ars,
1013	Se vos volïez moines estre,
1014	Je feroie de vos mon mestre,
1015	Car je sai bien que li seignor
1016	Vos esliroient a prior
1017	Ainz Pentecoste, ou a abé.
1018	— Avez me vos dit verité ? »
1019	Renart respont : « Ouil, biau sire,
1020	Par mon chief je vos os bien dire,
1021	En vos aroit bele persone
1022	Quant avrïez vestu la gonne
1023	Par desus la pelice grise ;
1024	N'aroit si biau moine en l'iglise.
1025	— Avroie je poisson assez
1026	Tant que je fusse respassez
1027	De cest mal qui m'a confondu ? »
1028	Et Renart li a respondu :
1029	« Mes tant con vos poriez mengier.
1030	— Donques me faites rooingnier. »
1031	Et Renart dit : « Mes rere et tondre. »
1032	Ysengrin conmença a grondre,
1033	Quant il oï parler de rere :
1034	« Or n'i a plus, fet il, compere,
1035	Mes reez moi isnelement. »
1036	Renart respont hastivement :
1037	« Avroiz coronne grant et lee,
1038	Ne mes que l'eve soit chaufee. »
1039	Oïr pouez ici biau gieu :
1040	Renart mist l'iave sor le feu
1041	Et la fist trestoute boillant.
1042	Puis li est revenuz devant,
1043	Et sa teste encoste de l'uis
1044	Li fet bouter par .I. pertuis,
1045	Et Ysengrin estent le col.
1046	Renart qui bien le tint por fol,
1047	L'eve boillant li a jetee
1048	Desus la teste et reversee.
1049	Mout par a fet que male beste.
1050	Et Ysengrin escoust la teste
1051	Et rechine et fet lede chierre.
1052	A reculons se tret ariere,
1053	Si s'escria : « Renart, mort sui.
1054	Male aventure aiez vos hui !
1055	Trop grant coronne m'avez faite. »
1056	Renart li a la langue traite
1057	Bien demi pié fors de la geule :
1058	« Sire, ne l'avez mie seule,
1059	Que autresi l'a li couvenz. »
1060	Dist Ysengrin : « Je cuit que menz.
1061	— Non faz, sire, ne vos anuit,
1062	Mes iceste premiere nuit
1063	Vos covient il metre en esprove,
1064	Que la sainte ordre le nos rove. »
1065	Dist Ysengrin : « Mout bonnement
1066	Feré ce que a l'ordre apent.
1067	Ja mar en serez en doutance. »
1068	Renart en a pris la fiance
1069	Que par lui mal ne lor vendra,
1070	Et a son los se maintendra.
1071	Tant a fait et tant a ovré
1072	Renart que bien l'a asoté,
1073	Et vint a Ysengrin tot droit
1074	Qui durement se complaingnoit
1075	De ce qu'il estoit si pres res,
1076	Que cuir ne poil n'i est remés.
1077	N'i ot plus dit ne sejorné,
1078	Andui se sont d'ilec torné,
1079	Renart devant et cil aprés,
1080	Tant qu'il vindrent d'un vivier pres.
1081	Ce fu .I. poi devant Noel
1082	Que l'en metoit bacons en sel.
1083	Li ciex fu cler et estelez
1084	Et li vivier fu si gelez,
1085	Ou Ysengrin devoit peschier,
1086	Qu'en pooit par desus treschier,
1087	Fors tant c'un pertuis i avoit
1088	Qui des vilains faiz i estoit.
1089	.I. seel i estoit lessiez.
1090	La vint Renart toz eslessiez
1091	Et son compere apela :
1092	« Sire, fet il, traiez vos ça.
1093	Ci est la plenté des poissons,
1094	Et li engin ou nos peschons
1095	Les anguilles et les barbiaus
1096	Et autres poissons bons et biaus. »
1097	Dist Ysengrin : « Sire Renart,
1098	Or le prenez de l'une part,
1099	Sel me laciez bien a la queue. »
1100	Renart le prant et si li neue
1101	Entor la queue au miex qu'il puet.
1102	« Frere, fet il, or vos estuet
1103	Mout sagement a maintenir
1104	Por les poissons avant venir. »
1105	Lors s'est en .I. buisson fichiez,
1106	Si mist son groing entre ses piez,
1107	Tant que il voie que il face.
1108	Et Ysengrin est seur la glace,
1109	Et li seaus en la fontainne
1110	Plains de glacons a bone estrainne.
1111	La queue est en l'eve gelee
1112	Et en la glace seelee.
1113	Cil se conmence a soufaschier,
1114	Le seel quide a mont sachier,
1115	En mainte guise s'i essaie.
1116	Ne set que fere, mout s'esmaie.
1117	Renart conmence a apeler,
1118	Qu'ileques ne volt plus ester,
1119	Que ja estoit l'aube crevee.
1120	Renart a sa teste levee,
1121	Si le regarde et les elz ovre.
1122	« Sire, fet il, quar lessiez ovre.
1123	Alon nos ent, biax doz amis,
1124	Assez avons de poissons pris. »
1125	Et Ysengrin li escria :
1126	« Renart, fet il, trop en i a.
1127	Tant en ai pris, ne sai que dire. »
1128	Et Renart conmença a rire
1129	Si li a dit tout en apert :
1130	« Cil qui tout covoite, tot pert. »
1131	La nuit trespasse, l'aube crieve,
1132	Li souleux par matin se lieve.
1133	De nois furent les voies blanches.
1134	Et mesire Costant des Granches,
1135	.I. vavassor bien aaisié
1136	Qui sor l'estant fu herbergié,
1137	Levez estoit et sa mesnie
1138	Qui mout estoit joiant et lie.
1139	.I. cor a pris, ses chiens apele,
1140	Si conmande a metre sa sele,
1141	Et sa mesnie crie et huie.
1142	Renart l'oï, si torne en fuie
1143	Tant qu'en sa tesniere se fiche.
1144	Ysengrin remest en la briche
1145	Qui mout s'esforce et sache et tire,
1146	A poi la pel ne li descire.
1147	Se d'ilec se veut departir,
1148	De sa queue l'estuet partir.
1149	Que qu'Isengrin aloit tirant,
1150	Estes vos .I. garçon corant.
1151	.II. levriers tint en une lesse,
1152	Voit Ysengrin, vers lui s'eslesse
1153	Sor la glace tot engelé,
1154	A tot son hasterel pelé.
1155	Cil l'esgarda et puis s'escrie :
1156	« Ha, ha ! le leu ! ahie, ahie ! »
1157	Li veneor, quant il l'oïrent,
1158	Tantost de la meson saillirent
1159	Atot les chiens par une haie.
1160	Adonc Ysengrin fort s'esmaie,
1161	Car dant Martin venoit aprés
1162	Sor .I. cheval a grant eslés,
1163	Qui mout s'escrie : « A l'avaler !
1164	Lesse, va, tost les chiens aler ! »
1165	Li braconner les chiens descoplent
1166	Et li brachet a lui s'acoplent,
1167	Et Ysengrin mout se herice.
1168	Le vavassor les chiens entice
1169	Et amoneste durement.
1170	Ysengrin mout bien se desfent,
1171	As denz les mort, qu'en puet il mes ?
1172	Assez amast il miex la pes.
1173	Dant Martin a l'espee traite,
1174	Et por grant cop ferir s'afaite.
1175	A pié descendi en la place
1176	Et vint au leu devers la glace.
1177	Par deriere l'a asailli,
1178	Ferir le cuida, si failli.
1179	Le coup li cola en travers,
1180	Et dant Martin chaï envers
1181	Si que li haterel li saine.
1182	Il se relieve a grant paine,
1183	Par grant aïr le va requerre.
1184	Ore orrez ja mout fiere guerre.
1185	Ferir le cuida en la teste,
1186	Mes d'autre part li cop s'areste.
1187	Vers la qeue li a coupee,
1188	Tot res a res li a coupee
1189	Pres de l'anel, n'a pas failli.
1190	Et Ysengrin qui a senti,
1191	Saut en travers et si s'en torne :
1192	Trestoz les chiens mordant a orne,
1193	Qui sovent le tiennent as naches,
1194	Mes la queue remest en gages.
1195	Ne pot plus fere, torne en fuie,
1196	Et tant qu'a .I. tertre s'apuie.
1197	Li chien le vont sovent mordant,
1198	Et il se va mout desfendant.
1199	Quant il furent el tertre a mont,
1200	Li chien sont las, recreü sont ;
1201	Et Ysengrin point ne se targe,
1202	Fuiant s'en va si se regarde,
1203	Droit vers le bois grant aleüre.
1204	A tant s'en va et dist et jure
1205	Que de Renart se vengera
1206	El premier lieu qu'il le verra.
1207	Ici prent ceste branche fin,
1208	Mes encor i a d'Ysengrin.
1209	Il avint chose que Renart
1210	Qui tant est plain d'engin et d'art
1211	Et qui mout set de mainte guile,
1212	S'en vint corant a une vile.
1213	La vile seoit en .I. bos.
1214	Mout i ot gelines et cos,
1215	Anes marlarz et jars et oes.
1216	Et mesire Costant des Noes,
1217	.I. vilain qui mout ert garniz,
1218	Manoit mout pres du plaiseïz.
1219	Plenteïve estoit sa meson
1220	De gelines et de chapons.
1221	Bien avoit garni son ostel,
1222	Assez i avoit .I. et el :
1223	Char salee, bacons et fliches.
1224	De ce estoit li vilains riches,
1225	Et mout estoit bien herbergiez.
1226	Tout environ ert li plaisiez,
1227	Mout i ot de bonnes cerises
1228	Et plusors fruiz de maintes guises :
1229	Pomes i ot et autre fruit.
1230	Renart i va por son deduit.
1231	Son jardin estoit mout bien clos
1232	De piex de chiesne aguz et gros,
1233	Hordez estoit d'aubes espines.
1234	Dedenz avoit mis ses gelines
1235	Dant Costant por la forteresce.
1236	Et Renart cele part s'adresce,
1237	Tout coiement le col bessié,
1238	S'en va tot droit vers le plessié.
1239	Mout fu Renart de grant porchas,
1240	Mes la force des espinars
1241	Le trestorne de son afere,
1242	Si qu'il n'en set a quel chief trere.
1243	Ne por luitier ne por saillir,
1244	As gelines ne puet venir.
1245	Acroupiz s'est en mi la voie,
1246	Mout se doute que l'en nel voie.
1247	Porpense soi que se il saut
1248	As gelines et il i faut,
1249	Il ert veüz et les gelines
1250	Se repondront soz les espines,
1251	Si porroit estre tost sorpris,
1252	Ainz qu'il eüst gueres porquis.
1253	Mout par estoit en grant esfroi.
1254	Des gelines velt trere o soi
1255	Qui devant li vont pasturant.
1256	Et Renart se va chan levant,
1257	El retor del paliz choisist
1258	.I. pel froissié, dedens se mist.
1259	La ou li paliz fu desclos,
1260	Avoit li vilain planté chos.
1261	Renart i entre, outre s'en passe,
1262	Chaoir se laisse a une masse
1263	Por ce que la gent ne le voient.
1264	Mes les gelines en coloient,
1265	Qui bien l'ont veü en sohaite.
1266	Chascune de foïr s'esploite,
1267	Quant sire Chantecler li cos,
1268	En une sente lez le bos,
1269	Entre .II. piex en la croerre,
1270	Estoit alez en la poudriere.
1271	Mout fierement lor vint devant,
1272	La plume el pié, le col tendant,
1273	Si demande par quel reson
1274	Eles s'en fuient en meson.
1275	Pinte parla qui plus savoit,
1276	Cele qui les gros oes ponnoit,
1277	Et pres du coc juchoit a destre,
1278	Si li a conté tout son estre :
1279	« Je ne sai quel beste sauvage
1280	Qui tost nos puet fere donmage,
1281	Se ne vidions le pourpris.
1282	Il est ceains, jel vos plevis. »
1283	Ce dist li cos : « N'aiez peür,
1284	Mes soiez trestoute aseür. »
1285	Dist Pinte : « Par ma foi, jel vi,
1286	Et loiaument le vos afi
1287	Que je le vi tout a estrous.
1288	— Et conment le veïstes vous ?
1289	— Conment ? je vi la soif branler,
1290	Et la fueille du chol trembler,
1291	Ou cil se gist qui est repus.
1292	— Pinte, fait il, il n'i a plus.
1293	Treves avez, je vos otroi
1294	Que par la foi que je vos doi,
1295	Je ne sai putois ne gorpil
1296	C'osast entrer en cest porpris.
1297	N'est se gas non, tornez ariere. »
1298	A tant revet en sa poudriere.
1299	« N'aiez peor de nule riens
1300	Que vos face gorpil ne chiens.
1301	De nule riens n'aiez peür,
1302	Mes soiez trestoute aseür. »
1303	Mout se contient or fierement,
1304	Mes il ne set c'a l'oil li pent.
1305	Il se doutast d'aucune chose,
1306	Mes la cort est si bien enclose.
1307	Rien ne douta, si fist que fox.
1308	L'un oil overt et l'autre clox,
1309	L'un pié crapi et l'autre droit,
1310	S'est apostez delez .I. toit.
1311	La ou cil estoit apuiez,
1312	Conme cil qui ert anuiez
1313	Et de chanter et de veillier,
1314	Si conmença a sonmeillier.
1315	El someillier que il fesoit
1316	Et el dormir qui li plaisoit,
1317	Conmença li cos a songier.
1318	Ne m'en tenez a mensongier,
1319	Que il sonja, ce est la voire,
1320	Trover le pouez en l'estoire,
1321	Que il veoit ne sai quel chose
1322	Laieins dedenz la cort enclose,
1323	Qui li venoit en mi le vis,
1324	Einssi con li estoit avis.
1325	Si en avoit mout grant friçon.
1326	Et avoit .I. rous peliçon
1327	Dont les goules estoient d'os,
1328	Si li vestoit a force el dos.
1329	Mout fu Chantecler en grant painne
1330	Du songe qui si le demainne
1331	Endementiers qu'il someillot.
1332	Du peliçon se merveillot
1333	Dont la chevesce ert a envers,
1334	Et si li vestoit du travers.
1335	Estroit en estoit la chevesce
1336	Si qu'il en ert en grant destresce,
1337	Et de peor s'est esveilliez.
1338	Mes de ce est plus merveilliez
1339	Que blans estoit desoz le ventre
1340	Et que par la chevesce i entre
1341	Et que la queue est en la faille
1342	Et la teste en la cheveçaille.
1343	Por le songe est tressailliz,
1344	Que bien quide estre maubailliz
1345	Por l'avision qu'a veüe,
1346	Dont il a grant peor eüe.
1347	Esveilliez s'est et esperiz,
1348	Et dist li cos : « Sainz Esperiz,
1349	Garis hui mon cors de prison
1350	Et met a sauve garison. »
1351	Lors s'en torne grant aleüre
1352	Con cil qui pas ne s'aseüre,
1353	Et vint criant vers les gelines
1354	Qui estoient soz les espines.
1355	Dusqu'a eles ne s'arestoit.
1356	Pintain apele, ou mout se croit.
1357	A une part l'a apelee :
1358	« Pinte, n'i a mestier celee.
1359	Mout sui dolenz et esmarriz.
1360	Grant peor ai d'estre traïz
1361	D'oisel ou de beste sauvage
1362	Qui trop me puet fere donmage.
1363	— Avoi, dist Pintain, biaus doz sire,
1364	Ce ne devrïez vos pas dire.
1365	Mal fetes qui nos esmaiez.
1366	Si vos diré, ça vos traiez,
1367	Par trestouz les sains que l'en prie,
1368	Vos resemblez le chien qui crie
1369	Ainz que la pierre soit cheüe.
1370	Dont avez tel peor eüe ?
1371	Or me dites que vos avez.
1372	— Qoi ? fait li cos, vos ne savez,
1373	Orains songé .I. songe estrange.
1374	Delez le trou de cele granche
1375	Vi une avision mout male,
1376	Par quoi vos me veez si pale.
1377	Tout le songe vos conteré,
1378	Ja riens ne vos en celeré.
1379	Savrïez m'en vos conseillier ?
1380	Avis me fu el sonmeillier
1381	Que une beste me venoit
1382	Qui .I. rous peliçon portoit.
1383	Bien fet sanz cisel et sanz force,
1384	Sel me fesoit vestir a force.
1385	D'os estoit fete l'oleüre,
1386	Toute blanche, mes mout ert dure.
1387	Le poil avoit defors torné,
1388	Le peliçon si atorné
1389	Que par mi le ventre i entroie,
1390	Mes mout petit i arestoie.
1391	Le peliçon vesti ainssi,
1392	Et puis aprés le desvesti
1393	Por la queue qui ert deseure.
1394	Lors m'esveillié a icele heure,
1395	Ça sui venuz desconseilliez.
1396	Pinte, ne vos en merveilliez
1397	Se li cors me fremist et tremble,
1398	Mes dites moi que vos en semble.
1399	Mout sui par le songe grevez.
1400	Par cele foiz que me devez,
1401	Savez vos que il senefie ? »
1402	Pinte respont, ou mout se fie.
1403	« Dit m'avez, fet ele, le songe.
1404	Mes se Dieu plet, ce ert mençonge.
1405	Neporquant jel vos voil espondre,
1406	Que bien vos en savré respondre.
1407	Cele chose que vos veïstes
1408	El someillier que vos feïstes,
1409	Qui le rous peliçon portoit,
1410	Qui einsi vos desconfisoit,
1411	C'est li gorpiex, jel sai de voir.
1412	Bien le pouez aparcevoir
1413	Au peliçon qui rous estoit
1414	Et que par force vos vestoit.
1415	Les goules d'os erent les denz
1416	A qoi il vos metra dedenz.
1417	La chevesce qui estoit droite,
1418	Qui si vos ert male et estroite,
1419	Ce est la goule de la beste
1420	Dont il vos estraindra la teste.
1421	Par illeques i enterrez
1422	Sanz faille, que vos le verrez,
1423	Lors sera la queue deseure.
1424	Einssi ert, se Diex me seceure.
1425	C'iert li gorpil qui vos prendra
1426	Par mi le col quant il vendra ;
1427	Ne vos garra argent ne ors.
1428	Et le poil ert tornez defors :
1429	C'est voir que tot jors porte enverse
1430	Sa pel quant il plus pluet et verse.
1431	Or avez oï sanz faillance
1432	Du songe la senefiance.
1433	Tout seürement le vos di
1434	Que ainz que soit passé midi,
1435	Vos avendra, ce est la voire.
1436	Mes se vos me voulïez croire,
1437	Nos retornerions ariere
1438	Car il est muciez ça deriere
1439	En cel buisson, jel sai de voir,
1440	Por vos traïr et decevoir. »
1441	Quant il ot oï le respons
1442	Del songe que ge vos espons :
1443	« Pinte, fait il, mout par es fole,
1444	Mout as dite fole parole.
1445	Cuidiez que je soie sorpris
1446	Et que la beste est el porpris
1447	Qui par force me conquerra ?
1448	Dahez ait .VC. quel verra !
1449	Ne m'as dit riens ou ge gaaingne,
1450	Je ne croi mie mal me viengne,
1451	Ja n'avré mal por itel songe.
1452	— Sire, fet ele, Diex le donge !
1453	Mes s'ainsi n'est con je ai dit,
1454	Je vos otroi sanz contredit
1455	Que ne soie mes vostre amie.
1456	— Bele, fet il, ce n'i a mie,
1457	A fable ert le songe tornez. »
1458	A cest mot s'en estoit tornez
1459	En la poudriere au souleil,
1460	Et conmença a cliner l'oil,
1461	Ne doute que gorpil s'i mete.
1462	Mes Renart qui le siecle abete,
1463	Si tost con il oï la noise,
1464	Besse la teste si s'acoise.
1465	Chantecler s'est aseürez,
1466	Mout fu Renart amesurez
1467	Et vesïez a grant merveille.
1468	Et quant il voit que cil sonmeille,
1469	De lui s'aprime sanz demeure
1470	Renart qui tot le mont aqeure
1471	Et qui mout sot de mauvés tors.
1472	Pas avant autre sanz escors,
1473	S'en va Renart le col bessant.
1474	Se Chantecler par atent tant
1475	Qu'il le puisse as denz tenir,
1476	Il li fera son gieu puïr.
1477	Quant Renart choisi Chantecler,
1478	Il le vodra, s'il puet, haper.
1479	Renart sailli qui est legiers,
1480	Et Chantecler saut a travers,
1481	Renart choisi, bien le connut,
1482	Desor .I. fumier s'arestut.
1483	Quant Renart vit qu'il ot failli,
1484	Si en fu mout forment marri.
1485	Lors se conmence a porpenser
1486	Conment il porra Chantecler
1487	Engingnier, quar s'el se remue
1488	Dont a il sa proie perdue.
1489	« Dant Chantecler, ce dit Renart,
1490	Ne fuiez pas, n'aiez regart.
1491	Mout par sui liez quant tu es sains,
1492	Que tu es mes cosins germains. »
1493	Chantecler lors s'aseüra,
1494	De la joie .I. sonet chanta.
1495	Ce dit Renart a son cosin :
1496	« Membre vos mes de Chanteclin,
1497	Le bon pere qui t'engendra ?
1498	Onques nus cos si ne chanta :
1499	Tele voiz ot et si cler ton
1500	Que d'une lieue l'ooit on,
1501	Et mout chantoit a longue alaine,
1502	Les .II. eulz clos et la voiz saine.
1503	D'une grant lieue l'en l'ooit
1504	Quant il chantoit et refrenoit. »
1505	Dist Chantecler : « Renart cosin,
1506	Volez me prendre par engin ?
1507	— Certes, ce dist Renart, non voil ;
1508	Mes or chantez, si clingniez l'oil,
1509	D'une char somes et d'un sans.
1510	Miex vodroie estre d'un pié manc
1511	Que vos mesface tant ne quant,
1512	Que tu es trop pres mon parent. »
1513	Dist Chantecler : « Pas ne te croi,
1514	.I. poi detrai en sus de moi,
1515	Et je diré une chançon.
1516	N'avra voisin ci environ
1517	Qui bien n'entende mon fausset. »
1518	Lors s'en est souris Renardet,
1519	Et dist Renart : « Chante, cousins.
1520	Je savré bien se Chanteclins,
1521	Mes oncles, s'il vos fu noient. »
1522	Lors en conmence hautement
1523	Chantecler et jete .I. bret.
1524	L'un oil ot clos et l'autre overt,
1525	Car mout forment cremoit Renart ;
1526	Sovent regarde cele part.
1527	Ce dist Renart : « Ce n'est noient.
1528	Chanteclin chantoit autrement
1529	A .I. lonc tret a eulz cligniez
1530	C'on l'ooit d'outre les plessiez. »
1531	Chantecler quide que voir die,
1532	Lors conmence sa melodie,
1533	Les eulz clingne par grant aïr.
1534	Lors ne volt plus Renart soffrir,
1535	Par de desus .I. rouge chol
1536	Le prent Renart par mi le col.
1537	Fuiant s'en va et fet grant joie
1538	De ce qu'il a encontré proie.
1539	Pinte voit que Renart l'enporte,
1540	Dolente est, mout se desconforte.
1541	Mout se conmence a dementer
1542	Por Chantecler qu'en voit porter,
1543	Et dit : « Sire, bien le vos dis,
1544	Et vos me gabïez tout dis,
1545	Et si me tenïez por fole.
1546	Mes ore est voire la parole
1547	Dont je vos avoie garni.
1548	Vostre orgoil si vos a traï.
1549	Fole fui quant le vos apris,
1550	Que fox ne crient tant qu'il soit pris.
1551	Renart vos tient qui vos enporte.
1552	Lasse dolente, con sui morte !
1553	Quant je ainssi pert mon seignor,
1554	Trestoute ai perdue m'amor. »
1555	La bone dame del mesnil
1556	A overt l'uis de son cortil,
1557	Que vespres ert et si voloit
1558	Ses gelines metre en son toit.
1559	Pinte apela, Bisse et Rousete,
1560	Ne l'un ne l'autre ne repere.
1561	Quant voit que venues ne sont,
1562	Mout se merveille qu'eles font.
1563	Son coc rehuche a longe alainne.
1564	Renart voit qui si mal le mainne,
1565	Avant passe por lui rescorre,
1566	Et Renart conmença a corre.
1567	Quant el voit qu'el ne rescorra,
1568	Porpense soi qu'ele fera.
1569	« Harou ! » s'escrie a plainne goule,
1570	Et vilains qui sont en la çoule,
1571	Quant il oent que cele bret,
1572	Tantost se sont cele part tret,
1573	Si li demandent que ele a.
1574	En soupirant lor aconta :
1575	« Lasse, trop m'est mesavenu.
1576	— Conment, font il, c'avez eü ?
1577	— Mon coc que cil gorpil enporte. »
1578	Ce dist Costant : « Pute vielle orde,
1579	C'avez vos fet que nel preïstes ?
1580	— Sire, que est ce que vos dites ?
1581	Par les sains Dieu, je nel poi prandre,
1582	Ne il ne me volt pas atendre.
1583	— Sel ferissiez ! — Je n'oi de quoi.
1584	— De cel baston. — Et je ne poi,
1585	Car il s'en va le grant troton.
1586	Nel prendroient chien ne braon.
1587	— Par ou s'en va ? — Par ci tout droit. »
1588	Li vilain corent a esploit,
1589	Et tuit crient : « Or ça, or ça ! »
1590	Renart l'oï qui devant va.
1591	Quant Renart l'ot, si sailli sus,
1592	Si qu'a terre ne fiert li cus.
1593	Le saut c'a fait ont cil oï,
1594	Tuit s'escrient : « O ci, o ci ! »
1595	Costant lor dist : « Or tost aprés ! »
1596	Les vilains corent a eslés,
1597	Costant apeloit son mastin
1598	Que l'on apeloit Malvoisin.
1599	A corre c'ont fet l'ont veü,
1600	Et Renart ont aparceü.
1601	Tuit s'escrient : « Vez le gorpil ! »
1602	Or est Renart en grant peril,
1603	Et le coc se il ne set d'art.
1604	« Conment, fet il, sire Renart,
1605	N'oez vos quel honte il vos dient,
1606	Cil vilain qui si fort vos huient ?
1607	Costant vos siut plus que le pas,
1608	Car li lanciez .I. de voz gas
1609	A l'issue de cele porte.
1610	Quant il dira : “Renart l'enporte”,
1611	“Mau gré vostre”, ce poez dire.
1612	Nel porrïez miex desconfire. »
1613	N'est si sage qui ne foloit.
1614	Renart qui tot le mont deçoit,
1615	Ert deceüz a ceste foiz,
1616	Car il cria a haute voiz.
1617	« Mau gré vostre, ce dist Renart,
1618	Empor ge de cestui ma part.
1619	Mau gré vostre en ert il portez. »
1620	Li cos qui ert touz amortez,
1621	Quant il senti lascher la bouche,
1622	Bati ses eles, si s'en touche,
1623	Et vint volant sor le ponmier.
1624	Et Renart fu seur le terrier,
1625	Grains et marriz et trespensez
1626	Du coc qui li est eschapez.
1627	Et Chantecler jeta .I. ris :
1628	« Renart, fet il, que vos est vis
1629	De cest siecle ? que vos en semble ? »
1630	Li lechierres fremist et tremble,
1631	Si li a dit par felonnie :
1632	« La bouche, dist il, soit honnie,
1633	Qui s'entremet de noise fere
1634	A l'eure qu'il se devroit tere. »
1635	Fait Chantecler : « Et je le voil,
1636	La male goute li criet l'ueil
1637	Qui s'entremet de someillier
1638	A l'eure que il doit veillier.
1639	Cosin Renart, dist Chantecler,
1640	Nus ne se doit en vos fïer.
1641	Je vos rent vostre cosinage,
1642	Il me dut torner a donmage.
1643	Renart traïtre, alez vos ent !
1644	Se vos estes ci longuement,
1645	Vos i lerez cele gonnele. »
1646	Renart n'a soing de la favele,
1647	Ne volt plus dire, ainz s'en retorne,
1648	Que illeques plus ne sejorne.
1649	Besoigneus met le plus au mains,
1650	Renart s'en va par mi uns plains.
1651	Renart s'en va toute une sente,
1652	Mout est dolent, mout se demente
1653	Du coc qui li est eschapez,
1654	Que il ne s'en est saoulez.
1655	Renart se plaint de s'aventure,
1656	Garda par mi une costure,
1657	Si voit Tybert qui se deduit
1658	Sanz compaingnie, sanz conduit.
1659	De sa queue se vet jouant,
1660	Et entor soi feste fesant.
1661	A .I. saut qu'il fist se regarde,
1662	Et vit Renart que mau feu arde,
1663	Si le connut bien au poil rous.
1664	« Sire, fet il, bien veniez vous. »
1665	Renart respont par felonnie :
1666	« Tybert, je ne vos salu mie.
1667	Ja mar vendroiz la ou je soie,
1668	Qar par mon chief je vos feroie
1669	Volentiers mal, s'en avoie aise. »
1670	Or covient que Tybert se taise,
1671	Que Renart est mout corouciez.
1672	Et cil se rest vers lui dreciez
1673	Tot simplement et sanz grant noise.
1674	Il dist : « Biau sire, mout me poise
1675	Que vos estes vers moi iriez. »
1676	Et Renart fu mout enpiriez
1677	De jeüner et de mal traire.
1678	N'a ore soing de noise faire,
1679	Que mout a jeüné le jor.
1680	Et Tybert fu plain de sejor,
1681	Si ot toz les grenons chanuz
1682	Et les denz tranchanz et aguz,
1683	Et les ongles granz por grater.
1684	Se Renart le voloit mater,
1685	Je cuit qu'il se voudroit desfendre.
1686	Mes Renart ne velt mie emprendre
1687	Envers Tybert nule mellee,
1688	Que en maint lieu ot desirree.
1689	Les moz retorne en autre guise :
1690	« Tybert, fet il, je ai emprise
1691	Guerre mout durement amere
1692	Envers Ysengrin, mon compere.
1693	S'ai retenu maint soudoier,
1694	Et vos en voil je mout proier.
1695	O moi remeingniez en soudees,
1696	Car ainz que soient acordees
1697	Les trives entre moi et lui,
1698	Li cuit je fere grant anui. »
1699	Tybert li chas si fist grant joie
1700	De ce que dant Renart li proie,
1701	Si li a retorné le vis.
1702	« Tenez, fet il, je vos plevis
1703	Que ja nul jor ne vos faudré
1704	Et que volentiers assaudré
1705	Dant Ysengrin qui m'a mesfet
1706	Sovent et en dit et en fet. »
1707	Or l'a Renart tant amusé
1708	Que ambedui sont acordé.
1709	Andui s'en vont par foi plevie.
1710	Renart qui fu de male vie,
1711	Nel lessa onques a haïr,
1712	Ainz se pena de lui traïr ;
1713	En ce a mis toute s'entente.
1714	Il garde en une estroite sente,
1715	Si a choisi pres de l'orniere,
1716	Entre le bois et la riviere,
1717	.I. broion de chesne fendu
1718	C'un vilain i avoit tendu.
1719	Il fu recuis, si s'en eschive,
1720	Mes dant Tybert qui pas n'estrive.
1721	S'il le puet au broion atrere,
1722	Volentiers li fera contrere.
1723	Renart li a jeté .I. ris :
1724	« Tybert, fait il, dire vos puis
1725	Que vos estes et preuz et biax,
1726	Et vostre cheval mout igniax.
1727	Mostrez moi conment il set corre.
1728	Par ceste voie a mout grant podre,
1729	Corez toute ceste sentele :
1730	La voie i ert auques plus bele. »
1731	Tybert li chaz fu eschaufez,
1732	Et Renart fu .I. vis maufez
1733	Qui le velt a folie joindre.
1734	Tybert s'apareilla de poindre,
1735	Cort et recort les sauz menuz
1736	Tant qu'il est au broion venuz.
1737	Quant il le vit, s'aparçut bien
1738	Que Renart i entent engien,
1739	Mes il n'en fet semblant ne chierre.
1740	En eschivant se trait ariere,
1741	En sus se trait bien demi pié.
1742	Et Renart l'a bien espïé.
1743	« Tybert, fet il, n'est pas engins,
1744	Vostre cheval est trop eschis.
1745	A refere est, or repoingniez. »
1746	Il est .I. petit esloingniez,
1747	Et let corre col estendu
1748	Tant qu'il est au broion venu.
1749	Ne guenchi, onques ainz tressaut.
1750	Renart, qui a veü le saut :
1751	« Tybert, fait il, ne sai que dire.
1752	Vostre cheval est assez pire,
1753	Et por vendre en est mains vaillanz
1754	De ce qu'il est ainssi saillanz. »
1755	Tybert li chaz forment s'escuse
1756	De ce dont dant Renart l'acuse.
1757	Forment a son cors engranié
1758	Et a son cors reconmencié.
1759	Que qu'il s'esforce, es vos a tant
1760	.II. mastins qui viennent batant.
1761	Renart voient, s'ont abaié.
1762	Andui se sont mout esmaié,
1763	Par la sente s'en vont fuiant,
1764	Li un va a l'autre apuiant,
1765	Tant qu'il vindrent au leu tot droit
1766	Ou le broions tenduz estoit.
1767	Tybert le fiert del pié senestre,
1768	Renart chaï enz del pié destre,
1769	Si que la clef en est saillie.
1770	Li engins clot qu'il ne faut mie,
1771	Si serrent li huisset andui.
1772	A Renart ont fet grant anui,
1773	Le pié li ont bien enserré.
1774	Mout l'a Tybert bien enverré,
1775	Quant el broion l'a embatu,
1776	Ou il avra le dos batu.
1777	Ore est mauvese compaingnie,
1778	Que Tybert a sa foi mentie.
1779	Renart s'i tint, Tybert s'en touche,
1780	Si li escrie a plaine bouche :
1781	« Renart, Renart, vos remanez,
1782	Et je m'en vois touz delivrez.
1783	Sire Renart, viex est li chaz,
1784	Petit i vaut vostre baraz,
1785	Illeques demorrez anuit :
1786	Encontre vezïé recuit. »
1787	Or est Renart en male trape,
1788	Que li chien durement le hape.
1789	Et le vilain qui vint aprés
1790	Leva la hache quant vint pres,
1791	Son coup rua de grant aïr.
1792	Peor ot Renart de morir,
1793	Si a esté mout esfreez.
1794	Mes li cox est jus devalez
1795	Si qu'il a le broion fendu.
1796	Renart a son pié estendu,
1797	A soi le tret, mout fu bleciez.
1798	Fuiant s'en va joiant et liez,
1799	Dolent fu qu'il estoit blecié,
1800	Et liez qu'il n'ot le pié trenchié.
1801	Quant il sent que il fu delivres,
1802	Ne fu pas estordiz ne yvres,
1803	Ançois s'estoit mis a la fuie.
1804	Et li vilain forment le huie,
1805	Qui mout se tient a engingnié.
1806	Li chien ont lor cors enforcié,
1807	Si reconmencent a glatir.
1808	Et Renart ne s'osa tapir
1809	Devant qu'il ot le bois passé,
1810	Et lors furent li chien lassé,
1811	Si s'en sont retorné ariere.
1812	Renart s'en vet une chariere,
1813	Mout se demente et mout s'esmaie,
1814	Forment se delt et cuit sa plaie.
1815	Ne set li las que fere puisse ;
1816	A poi qu'il n'a perdu la cuisse,
1817	Qui el broion li fu coingnie.
1818	Grant peor ot de la coingnie
1819	Dont le vilain le volt ocirre.
1820	De l'un et de l'autre martire
1821	Fu dant Renart mout esmaiez,
1822	Et en son cuer mout corouciez.
1823	Renart sot mout de la treslue,
1824	Et mout avoit grant fain eüe,
1825	Se met baaillant au frapier.
1826	Si con il aloit son sentier
1827	Et s'en aloit a mout grant painne,
1828	Si con aventure le mainne,
1829	Poignant de ce qu'il se doloit,
1830	Choisi Tybert qui s'en aloit,
1831	Qui el broion l'avoit lessié.
1832	Vers lui s'en va le col bessié,
1833	Crient soi que Tybert ne s'en voise,
1834	Si lesse son plet et sa noise.
1835	Vers lui s'adresce pas por pas
1836	Conme cil qui mout estoit las.
1837	Ainz n'en sot mot Tybert li chaz
1838	Tant qu'il fu chaoit en ses laz.
1839	Renart le voit, si li formie
1840	Tote la char de lecherie.
1841	Grant talent a de lui vengier,
1842	Mes il se voudroit revengier
1843	Por ce qu'el broion le bouta.
1844	Mes nul semblant ne l'en fera,
1845	Que il li voille se bien non.
1846	Lors l'a Renart mis a raison :
1847	« Tybert, fait il, quel vent vos guie ? »
1848	Et Tybert se met a la fuie.
1849	« Avoi, Tybert ! ce dist Renart,
1850	Ne fuiez, ne n'aiez regart.
1851	Arestez vos, parlez a moi.
1852	Soviengne vos de vostre foi !
1853	Cuidiez vos donc que je vos hace ?
1854	N'en doutez pas, ja Dex ne place
1855	Que ja nul jor ma foi vos mente.
1856	Je n'entrasse hui en ceste sente,
1857	Se ne vos cuidasse trouver,
1858	Qar ma foi voudrai aquiter.
1859	Dant Tybert, de la vostre foi,
1860	N'estes vos mie en esfroi. »
1861	Tybert retorne, si s'areste.
1862	Vers Renart a torné la teste,
1863	Et va ses ongles aguisant.
1864	Bien s'apareille par semblant
1865	Que forment se voudra desfendre,
1866	Se Renart li velt le doi tendre.
1867	Mes Renart qui de fain baaille,
1868	N'a cure de fere bataille :
1869	Tout autre chose a empensé,
1870	Mout a Tybert aseüré.
1871	« Tybert, fet il, estrangement
1872	A en cest siecle male gent.
1873	Li .I. ne volent l'autre amer,
1874	Ainz se painnent de bareter
1875	Son compaingnon a son pouoir ;
1876	Par foi je le vos di por voir.
1877	L'en ne trove mes verité
1878	En nul homme de mere né.
1879	Et si est bien chose prouvee
1880	Que cil en porte la colee
1881	Qui s'entremet d'autre vengier ;
1882	Jel vos di por .I. sermonnier.
1883	C'est nostre compere Ysengrin,
1884	Qui de novel a ordres pris.
1885	N'a encor gueres qu'il cuida
1886	Tel engingnier qui l'engingna.
1887	Por ce ne voil estre traïtre,
1888	Que tuit en ont male merite.
1889	De losengier ne de mal fere,
1890	Ne voi je nul a bon chief trere.
1891	Mau chief pranent li traïtor,
1892	Car il n'aront ja mes m'amor !
1893	De tant me sui aparceüz
1894	Que mout est vil et mal venuz
1895	Qui de rien ne se puet aidier.
1896	Tost vos meïstes au frapier
1897	Hui main quant veïstes ma mort,
1898	Et neporquant si ai je tort,
1899	Que certes il vos en pesa.
1900	Honiz soit qui le mescrera
1901	Que vos n'en fussiez corouciez,
1902	Et mout durement aïriez !
1903	Mes neporquant en loiauté
1904	Me connoissiez la verité.
1905	N'eüstes vos grant marrement,
1906	Quant fui chaüz en tel torment
1907	Et chevilliez enz el broion,
1908	Ou me destraintrent li guenon
1909	Et li vilain avoit haucie
1910	Por moi ocirre la coingnie ?
1911	Bien me cuida a mort livrer,
1912	Mes il failli au coup ruer,
1913	Encor port je sor moi ma pel. »
1914	Tybert respont : « Ce m'est mout bel.
1915	— De ce sui, dist Renart, tot cert.
1916	Que pot ce estre, dant Tybert ?
1917	Vos m'i boutastes tot de gré,
1918	Mes or vos soit tot pardonné.
1919	Je nel di pas par felonnie,
1920	Certes vos nel deïssiez mie,
1921	Ne cuit que nus le peüst fere.
1922	Ne fet or mie a retrere. »
1923	Tybert s'escuse molement
1924	Qui vers lui corpable se sent.
1925	Mes Renart, ou il voille ou non,
1926	Le conduit par grant traïson.
1927	Tybert ne set que il li die.
1928	Renart de rechief li afie
1929	Foi a porter d'ore en avant,
1930	Et Tybert refait son creant.
1931	Bien ont la chose confermee,
1932	Mes n'avra pas longue duree.
1933	Ja Renart voir ne li tendra,
1934	Ne Tybert si fox ne sera
1935	Que il croie cel vif maufé
1936	Qui n'a ne foi ne loiauté.
1937	Mes Tybert bien se gaitera
1938	Que de riens ne li mesfera.
1939	Andui s'en vont par une sente.
1940	N'i a celui qui son cuer sente,
1941	Que fain avoient fort et dure.
1942	Mes par merveilleuse aventure,
1943	Une grant andoille ont trovee
1944	Lez le chemin en une aree.
1945	Renart l'a premerain saisie,
1946	Et Tibert a dit : « Diex aïe !
1947	Biau compains Renart, g'i ai part.
1948	— Conment dont ? ce a dit Renart,
1949	Qui vos en velt tolir partie ?
1950	Ne vos ai je ma foi plevie ? »
1951	Tybert mout poi s'i aseüre
1952	En ce que dant Renart li jure.
1953	« Compains, dist il, quar la menjons.
1954	— Avoi, dist Renart, non ferons.
1955	Se nos ici demorion,
1956	Ja en pais n'i mengerion.
1957	Porter la nos covient avant. »
1958	Et dist Tybert : « Je le greant »,
1959	Quant vit qu'autrement ne puet estre.
1960	Renart fu de l'andoille mestre :
1961	Par le mileu as denz l'estraint
1962	Que de chascune part l'estraint.
1963	Quant Tybert vit que il l'enporte,
1964	Mout durement s'en desconforte.
1965	Volentiers la voudroit avoir,
1966	Qar il set bien trestout de voir,
1967	S'ele est a partir a Renart,
1968	Il en avra mauvese part.
1969	.I. poi s'est de li aprimez,
1970	Dist Tybert : « Or voi mauvestiez.
1971	Conment portez vos cele andoille ?
1972	Ne veez vos con ele soille ?
1973	Par la poudre la traïnez,
1974	Et a vos denz la debavez.
1975	Tot le cuer m'en va ondeant.
1976	Mes une chose vos greant :
1977	S'ainssi la portez longuement,
1978	Je la vos leré quitement ;
1979	Mout la portasse ore autrement. »
1980	Et dist Renart : « Et vos conment ?
1981	— Mostrez la ça, si le verrez,
1982	Ce dist Tybert, car il est droiz
1983	Que je vos en doie alegier,
1984	Que vos la veïstes premier. »
1985	Renart ne li quiert ce veer,
1986	Et cil se prent a porpenser
1987	Que, s'il estoit auques chargiez,
1988	Tant seroit il plus tost plesiez,
1989	Et miex le porroit il reprandre :
1990	Por ce li fet l'andoille prandre.
1991	Tybert ne fu pas petit liez.
1992	L'andoille prant con afaitiez,
1993	L'un des chiés en met en sa boche,
1994	Puis la balance, si la couche
1995	Desor son dos conme senez,
1996	Si s'en est vers Renart tornez.
1997	« Compains, fait il, ci porteroiz
1998	L'andoille quant vos la ravroiz,
1999	Qar ele a la poudre n'atoche,
2000	Ne je ne la soil a ma bouche ;
2001	Ne la port pas vilainement.
2002	Mout vaut .I. pou d'afaitement
2003	Que ne fet assez vilanie
2004	Ne plain .I. val de lecherie.
2005	Et tout einssi nos en irons
2006	Tant que en cel tertre vendrons
2007	Ou je voi cele croiz fichie.
2008	La soit vostre andoille mengie,
2009	Ne voil que aillors la porton,
2010	Mes illeques la mengeron.
2011	La ne pouons nos riens cremir,
2012	Car de partout verron venir
2013	Toz ceus qui nos vodront mal fere.
2014	Por ce nos i fait il bon trere. »
2015	Renart de tout ce n'eüst cure,
2016	Mes Tybert mout grant aleüre
2017	Se met devant lui au chemin.
2018	Onques de corre ne prist fin
2019	Tant qu'il est a la croiz venuz.
2020	Renart en est mout irascuz
2021	Qui s'aparçut de la voisdie.
2022	A plainne bouche li escrie :
2023	« Compains, dist il, car m'atendez.
2024	— Renart, dist il, ne vos doutez :
2025	Ja n'i avra rien se bien non,
2026	Mes suiez moi a esperon. »
2027	Tybert ne fu mie a aprendre,
2028	Bien sot monter et bien descendre.
2029	As ongles a la croiz se prent,
2030	Si rampe sus mout vistement,
2031	Desus .I. des braz s'est assis.
2032	Renart fu dolens et pensis,
2033	Qui de voir set que moquié l'a.
2034	« Tybert, fait il, que que sera ?
2035	— N'est rien, dist Tybert, se bien non.
2036	Mes montez sus, si mengeron.
2037	— Ce seroit, dist Renart, grant mal,
2038	Mes vos, Tybert, venez a val.
2039	— Vos deüssiez mout bien savoir
2040	Qui ceste andoille doit avoir,
2041	Que ceste chose senefie.
2042	— Si ne doit pas estre mengie
2043	Devant que ele soit partie.
2044	Si m'en jetez jus ma partie,
2045	Que trop me ferïez grever
2046	Se la sus m'estovoit monter.
2047	Mes fetes ore que cortois,
2048	Si m'en getez tant con voudroiz,
2049	Si serez de vostre foiz quites.
2050	— Renart, que est ce que vos dites ?
2051	Il semble que vos soiez yvres,
2052	Je nel feroie por .C. livres.
2053	Vos deüssiez mout bien savoir
2054	Que tele chose a grant pouoir,
2055	Ce est chose saintefïee,
2056	Si ne doit pas estre mengiee
2057	Desoz croiz ne desoz mostier.
2058	Mout la doit l'en bien essaucier.
2059	— Biau sire Tybert, ne vos chaut,
2060	Car poi de place a la en haut,
2061	N'i porrions ensemble ester.
2062	Mes or le faites conme ber,
2063	Puis q'a val venir ne volez.
2064	Compains Tybert, bien le savez
2065	Que vos m'avez vo foi plevie
2066	De porter loial compaingnie.
2067	Compaingnon se il sont ensemble
2068	Et il trovent rien, ce me semble,
2069	Ensenble doivent bien partir,
2070	Se lor foi ne veulent mentir.
2071	Partez cele andoille la sus,
2072	Si m'en getez ma part ça jus,
2073	J'en prandré le pechié sor moi.
2074	— Non feré, dit Tybert, par foi.
2075	Compains Renart, qu'est ce que dites ?
2076	Pires estes que sodomites,
2077	Qui me rovez chose jeter
2078	Que l'en ne doit desenorer.
2079	Par foi, je n'avré tant beü
2080	Que a la terre la vos ru.
2081	Mout empireroie ma foi ;
2082	Ce est saintisme chose en loi.
2083	Andoille a non, bien le savez,
2084	Conter l'avez oï assez.
2085	Or vos diré que vos ferez :
2086	Vos souferroiz a ceste foiz.
2087	Et je vos en don ci le don :
2088	La premiere que troveron,
2089	Si sera vostre sanz partie,
2090	Ja mar m'en donrez une mie.
2091	— Tybert, Tybert, ce dist Renart,
2092	Tu charras encore en mes laz.
2093	Se tu vels, si m'en giete .I. poi. »
2094	Et dist Tybert : « Merveilles oi.
2095	Ne pouez vos pas tant atendre
2096	C'a poins vos en viengne une tendre
2097	Qui sera vostre sanz doutance ?
2098	N'estes pas de bonne atendance. »
2099	Tybert a lessié le pledier,
2100	Si aqeut l'andoille a mengier.
2101	Quant Renart vit qu'il la menjue,
2102	Si li trouble auques la veüe.
2103	« Renart, fet Tybert, mout sui liez
2104	Que vos plorez por voz pechiez.
2105	Diex qui connoist la repentance,
2106	Le vos atort a penitance. »
2107	Ce dist Renart : « Or n'i a plus.
2108	Mes tu vendras encor ça jus.
2109	A tot le mains quant avras soi,
2110	T'en covendra venir par moi.
2111	— Ne savez pas, ce dit Tibert,
2112	Conme Diex m'est amis apert.
2113	Encore a tel crues delez moi
2114	Qui m'estaindra mout bien ma soi.
2115	N'a encor gueres que il plut,
2116	Et de l'eve assez i estut,
2117	Ou plus ou mains d'une jaloie
2118	Que je prandré conme la moie.
2119	— Toutevoies, ce dist Renart,
2120	Vendrez vos jus ou tost ou tart.
2121	— Ce n'ert, ce dist Tybert, des mois.
2122	— Si sera, dist Renart, ançois
2123	Que .VII. anz soient trespassé.
2124	— Et qar l'eüssiez vos juré ! »
2125	Et dist Renart : « Je jur le siege
2126	Tant que je t'avré en mon piege.
2127	— Or serez, dist Tybert, deables,
2128	Se cest serement n'est estables.
2129	Mais a la croiz quar l'afïez,
2130	Si sera donc miex afermez. »
2131	Ce dist Renart : « Et je l'afi
2132	Que ja ne me movrai de ci
2133	Tant que li termes soit venuz,
2134	Si en esteré miez creüz.
2135	— Assez en avez, fet il, fait.
2136	Mes d'une chose me deshait,
2137	Et si en ai mout grant pitié
2138	Que vos n'avez encor mengié,
2139	Et .VII. anz devez jeüner :
2140	Porrez vos donc tant endurer ?
2141	Ne vos em pouez resortir,
2142	Le serement covient tenir
2143	Et la foi que plevie avez. »
2144	Ce dist Renart : « Ne vos tamez. »
2145	Et dist Tybert : « Et je m'en tais,
2146	Certes ja n'en parlerai mais.
2147	Tere m'en doi et si est drois,
2148	Mes gardez que ne vos movoiz. »
2149	Tybert se taist et si menjue.
2150	Renart fremist et si tressue
2151	De mautalent et de fine ire.
2152	Que que il est en cest martire,
2153	Si ot tel noise qui l'esmaie,
2154	Car .I. chael de loing l'abaie
2155	Qui en avoit senti la trace.
2156	Or li covient guerpir la place,
2157	Se il ne velt lessier la pel,
2158	Car aprés viennent li chael,
2159	Et li venieres les semont.
2160	Renart regarde contre mont :
2161	« Tybert, dist il, qu'est ce que j'oi ?
2162	— Atendez, dist Tybert, .I. poi,
2163	Et si ne vos remuez mie.
2164	C'est une douce melodie :
2165	Par ci trespasse une compaingne
2166	Qui vient par mi ceste champaingne ;
2167	Par ces buissons, par ces espines,
2168	Qui chantent messes et matines,
2169	Aprés por les mors chanteront
2170	Et ceste croiz aoureront.
2171	Or si vos i covient a estre,
2172	Aussi fustes vos jadis prestre. »
2173	Renart qui set que ce sont chien
2174	S'aparçoit qu'il n'est mie bien :
2175	Metre se volt as desarez.
2176	Quant Tybert voit qu'il s'est levez :
2177	« Renart, fet il, por quel mestier
2178	Vos voi ge si apareillier ?
2179	Que ce est que vos volez faire ?
2180	— Je me voil, fet il, en sus traire.
2181	— En sus ? por quoi, et vos conment ?
2182	Soviengne vos del serement
2183	Et de la foi qui est plevie !
2184	Par certes, vos n'en irez mie.
2185	Estez illec, je le conmant.
2186	Par Dieu, se vos alez avant,
2187	Vos en rendrez, ce est la pure,
2188	En la cort dant Noble droiture,
2189	Que la serez vous apelez
2190	De ce dont vos vos parjurez,
2191	Et de plus que de foi mentie ;
2192	Si doublera la felonnie.
2193	.VII. anz est li sieges jurez,
2194	Par foi pleviz et afïez.
2195	Mout par sont bien de moi li chien ;
2196	Se vos ja les doutez de rien,
2197	Ainz que vos fetes tel outrage,
2198	Donroie je por vos mon gage,
2199	Et vers eus trieves en prandroie. »
2200	Renart le let, si vet sa voie.
2201	Li chien qui l'ont aparceü,
2202	Aprés Renart sont esmeü.
2203	Mes por noient, que le païs
2204	Sot bien que Renart n'ert ja pris,
2205	Ançois s'en va grant aleüre.
2206	Mout menace Tybert et jure
2207	A lui se voudra acoupler,
2208	Se ja mes le puet encontrer.
2209	Esforciez est vers li la guerre,
2210	Ne velt mes trives ne pes querre.
2211	Ce fu en may au tens novel
2212	Que il fesoit seri et bel,
2213	Tot droit entor l'Acension,
2214	Que Renart fu en sa meson
2215	Sanz garison et sanz vitaille,
2216	Si a tel fain que il baaille,
2217	De la fain li delt mout le cors.
2218	De Malpertuis s'en issi fors
2219	Et s'en ala tout eslessié,
2220	Si se feri en . I. plessié.
2221	Mout ot le cuer vain et iré.
2222	Tybert li chaz a encontré,
2223	Maintenant l'a a reson mis :
2224	« Tybert, fet il, biax douz amis,
2225	Quel vent vos mainne ? dites moi.
2226	— Sire, fet Tybert, par ma foi,
2227	Je avoie emprise ma voie
2228	Chiés .I. vilain lez cele haie
2229	Que vos veez la devant vous.
2230	Li vilain a, foi que doi vous,
2231	Une fame qu'il ainme tant
2232	Que riens qu'il voille tant ne quant
2233	Ne li contredit, tant soit let.
2234	Ele a mucié plain pot de let
2235	En une huche, et la m'en vois
2236	Tot eslessié par mi cel bois
2237	Savoir s'i porrai avenir.
2238	Et se tu veus o moi venir,
2239	Je te metrai en la meson.
2240	Par foi soies mon compaignon.
2241	Gelines et chapons i a. »
2242	Renart respont : « Et g'irai la,
2243	Je t'aseür, mout volentiers. »
2244	A tant se metent es sentiers
2245	Grant aleüre par reson
2246	Tant qu'il vindrent a la meson
2247	Tot belement le pas soué,
2248	Si ont trové .I. pel froé.
2249	Enz se metent sanz atargier.
2250	Renart vet vers le gelinier
2251	Que plus ne volt sievre le chat.
2252	Tybert qui mout sot de barat
2253	S'apensa conment porra fere
2254	Priveement le son afere.
2255	« Renart, ce dist Tyberz li chaz,
2256	Mout vaut hons qui set de baraz ;
2257	Par barat nos covient ovrer,
2258	Car ne porrions recovrer
2259	Ceste perte, se la perdons
2260	Ce que entre nos mains tenons.
2261	Le vilain se dort fermement,
2262	Or nos contenons sagement.
2263	Ne poon pas tot fere ensemble ;
2264	Le miex a fere, ce me semble,
2265	Si est que nos façons avant
2266	Et puis l'autre, je vos greant. »
2267	Et dist Renart : « En toz endroiz
2268	Fet ert einsi con vos vodroiz. »
2269	Et dist Tybert : « Sez que feras ;
2270	En la meson o moi venras,
2271	Car se tu seus vas as chapons,
2272	Il a çaiens de tiex gaingnons,
2273	Se il crïent, qui t'asaudront,
2274	Et mout tost retenu t'avront.
2275	Et se il t'avoient blecié,
2276	J'en seroie trop coroucié,
2277	Se je perdoie mon afere.
2278	Mes vien ça, se tu veus bien fere,
2279	Aveques moi tant q'aie fet,
2280	Et se tu veus avoir du let,
2281	Tu en avras a grant plenté. »
2282	Renart dist : « Vostre volenté
2283	Feré, que que doie avenir.
2284	A vostre los m'estuet tenir.
2285	Alez devant, g'irai aprés.
2286	Sachiez je vos sievré de pres. »
2287	A tant sont a l'ostel venu.
2288	Tybert qui plus vesïez fu
2289	Si est dedenz entrez avant,
2290	Puis dist : « Renart, venez avant,
2291	Ça vien, si soulieve la huche.
2292	Du let i a plainne .I. cruche.
2293	Or soies mes amis entiers.
2294	— Par foi, dist Renart, volentiers. »
2295	Lors ne se volt plus atenir
2296	Renart, ainz va la huche ovrir,
2297	Et Tybert lors dedenz sailli,
2298	Au pot avint, pas ne failli,
2299	Dedenz a sa teste boutee,
2300	Au let boire met sa pensee,
2301	Et Renart la huche sostient
2302	Qui por le let fremit et gient.
2303	Il semble la langue li arde,
2304	Et mout piteusement l'esgarde,
2305	Tybert qui le let hume et boit,
2306	Et cil qui la huche tenoit
2307	Estoit durement a malaise.
2308	« Tybert, fait il, es tu aaise ?
2309	As tu ce que tes cuers voloit ?
2310	Or as tu ce dont te doloit
2311	Le cuer juï si durement.
2312	Soiez cortois, se Dex t'ament,
2313	Si hume tost et si t'en is.
2314	Foi que je doi a saint Denis,
2315	Ceste huche forment me grieve,
2316	A par .I. poi que je ne crieve. »
2317	Tybert si entent a humer,
2318	A Renart ne pot mot sonner.
2319	Autre foiz l'a a reson mis :
2320	« Tybert, Tybert, biax doz amis,
2321	Por Dieu hume tost, haste toi,
2322	Ou la huche charra sor toi. »
2323	Tybert s'i entent mout petit
2324	A ce que dant Renart li dist.
2325	A humer a s'entente mise,
2326	Tant en huma a sa devise.
2327	Quant ot humé tant con li plot,
2328	Si trebuscha tot jus le pot
2329	Et espandi le let trestout.
2330	Renart li dist : « Mout es or glout.
2331	Por qoi as le pot abatu ?
2332	Miex vosisse que bien batu
2333	M'eüsses et aprés bien point.
2334	Bien voi que du let n'avré point,
2335	Et neporquant fai, si sail hors,
2336	Que trop sui traveillié du cors
2337	De ceste huche soustenir.
2338	Il te covient hors a venir.
2339	— Compains, fet cil, et je l'otroi,
2340	Mes atent moi encore .I. poi.
2341	— Je ne puis, dist Renart, por voir.
2342	La huche lesseré chaoir,
2343	Se ne viens hors hastivement,
2344	Que trop me grieve durement. »
2345	Tybert se prent a soupirer
2346	Quant voit qu'il ne puet endurer,
2347	Maintenant avoit fet .I. saut.
2348	Renart tint le covercle haut,
2349	Et Tybert saut hors de plain vol,
2350	Et Renart let chaoir si fort
2351	Le covercle, et si l'empaint.
2352	Tybert a en la queue enpaint
2353	Si grant cop que ne fu pas gieus,
2354	Tronçonnee li a en deus,
2355	Que le covercle sus chaï.
2356	Tybert li chaz si s'esbahi,
2357	Tel douleur senti a son cuer
2358	Que ne se remist a nul fuer,
2359	A terre le covint venir,
2360	Por riens ne se pooit tenir,
2361	Si a Renart a raisonné :
2362	« Renart, tu m'as mal atorné
2363	Que tu m'as la queue tranchie,
2364	Si en ai soufert grant hachie.
2365	— Quoi, dist Renart, par ma vertu,
2366	Ce n'ai je pas fet, que dis tu ?
2367	Tu saillis de si grant aïr
2368	Que la huche feïs chaïr.
2369	— Je non fis, par saint Lienart,
2370	Ja n'est il hons qui por musart
2371	Ne me tenist se fet l'eüsse.
2372	Certes si corouciez ne fusse,
2373	Je te tenisse por musart.
2374	— Tybert, tes toi, ce dist Renart,
2375	Tu en doiz avoir mout grant joie,
2376	Car tu sez bien, se Diex me voie,
2377	Que tu as le cors plus legier.
2378	— De ce n'avoie je mestier,
2379	Dist Tybert, saches tu de voir,
2380	Ne vosisse por nul avoir
2381	Que tu n'as qui te croie lores. »
2382	Dist Renart : « Tot est forelores,
2383	Que tu es certes trop musart.
2384	Ta queue estoit .I. apesart
2385	Qui au cul t'aloit debatant.
2386	Or lessons de la queue a tant
2387	Qui ne puet estre recovree.
2388	Di moi en verité provee
2389	Se n'en vas plus legier assez. »
2390	Et dist Tybert : « Vos me gabez ?
2391	— Gabe ? dist Renart, a qoi fere ?
2392	Que as tu de tel queue a fere ?
2393	S'on te chaçoit, se Dex m'ament,
2394	Plus fuiroies legierement.
2395	Bien sai, si n'est pas gaberie,
2396	Foi que je doi Hersent m'amie,
2397	Et Hermeline et ses enfanz,
2398	La moie qui est einsi granz
2399	Vodroie fust par mi coupee. »
2400	Dist Tybert : « Bonne l'as trovee,
2401	Mes or lessons a tant ester,
2402	Si en alons sanz demourer
2403	Tot droitement sanz delaier
2404	Droit la ou est le gelinier. »
2405	Et dist Renart : « Par saint Richier,
2406	Je voil que aions a mengier. »
2407	A tant s'en issirent de l'uis
2408	Tot belement par .I. pertuis,
2409	Droit as chapons en vont corant
2410	Que il ne se vont delaiant.
2411	Il sont au gelinier venu.
2412	Tybert qui porpensé se fu,
2413	Si a Renart a raison mis :
2414	« Renart, fet il, biax douz amis,
2415	Li chapon sont ici dedenz.
2416	Mes se me creez par mes denz,
2417	As gelines ne toucherez.
2418	Ainz vos diré conment ferez :
2419	Vos prendrez le coc tot avant
2420	Qui a le cors et gras et grant,
2421	Et lessiez ester les gelines
2422	Que trop ont megres les eschines.
2423	Mergres sont et entrepelees,
2424	Dures et vielles et crotees.
2425	Le coc si est jones et tendres,
2426	Et si est des autres mout mendres,
2427	Et si i metroit ja dangier
2428	Quant vos vendrez au gelinier.
2429	Se les gelines pernïez
2430	Et se vos les sesisïez,
2431	Il s'escrieroit ja si haut
2432	Que il esveilleroit Gombaut,
2433	Si vos feroit trop acheter,
2434	Se il vos pouoit atraper ;
2435	La pel i lairïez por voir. »
2436	Renart quide qu'il die voir,
2437	Mes non fet, ançois le gaboit.
2438	Lors sot Renart trop pou d'aguet,
2439	A Chantecler tot droit s'en vet
2440	Qui son bec en sa plume tient.
2441	Delez Pintain estoit a destre.
2442	Renart le prent par mi la teste,
2443	Quant il le tient, grant joie fet.
2444	Tybert qui estoit en aguet,
2445	Qui mout le bee a engingnier,
2446	De la main se prant a seignier,
2447	Si li a dit : « Tien le tu bien ?
2448	Garde ne t'eschape por rien.
2449	Ne le tiens tu bien ? di le moi. »
2450	Et dist Renart : « Ouil, par foi,
2451	Je le tieng par col et par cuisse,
2452	Ne m'eschapera que je puisse. »
2453	Si con Renart ovri la goule,
2454	Celui qui tot le monde boule,
2455	Le coc li sent lascher la bouche,
2456	Bat ses eles et si s'en touche.
2457	Si conmence a chanter si haut
2458	Que li vilain sire Gombaut
2459	Qui se dormoit si s'esveilla.
2460	Drece la teste, s'oreilla,
2461	Si a oï dant Renardier
2462	Qui ja estoit a gelinier,
2463	Si cuida estre toz robez.
2464	De son lit saut toz esfreez,
2465	Ses chiens apele et sa mesnie,
2466	Du fuerre prent une bracie,
2467	Et si l'a el fouier jeté.
2468	Le feu est tantost alumé
2469	Si que par mi la meson voit.
2470	Au gelinier en va tot droit,
2471	Et avec lui ses chiens enmainne.
2472	L'uis a overt a quelque painne,
2473	Et quant Tybert l'a entendu,
2474	Fuiant s'en va col estendu,
2475	Et tot coiement s'en eschape.
2476	Et Renart remest en la trape,
2477	Qui mout fort a fouir s'atorne,
2478	Si ne remaint ne ne sejorne,
2479	Les grans sauz se met a la fuie,
2480	Et li vilain aprés lui huie
2481	Ses chiens, si tost con l'ot veü,
2482	Et quant il l'ont aparceü,
2483	Aprés se mistrent en la trace.
2484	Et Renart durement menace
2485	Tybert se il le puet ataindre,
2486	Il le fera crïer et geindre,
2487	Qui tout ce li a esmeü,
2488	Et que por fol l'a il tenu ;
2489	Et li vilains le va huiant.
2490	Tybert le chat s'en va riant,
2491	Grant joie fet et mout est liez,
2492	Que de Renart s'est bien vengiez
2493	Qui par barat l'ot escoué,
2494	Et vint tot droit au pel froé,
2495	Si est sailliz hors del porpris.
2496	Ne li chaut, puis que il n'est pris,
2497	Que a Renart huimés aviengne,
2498	Au miex que il porra se tiengne.
2499	Mes Renart le sieut plus de pres
2500	Qu'il ne cuide, et li chien aprés.
2501	Vint au pertuis et au destroit
2502	Par la ou il entrez estoit,
2503	Si se cuide par mi lancier.
2504	Li chien pristrent a avancier,
2505	Si l'aerdent au peliçon,
2506	Bien li valut une friçon.
2507	Desoz lor piez l'ont abatu,
2508	Mout l'ont defoulé et batu,
2509	Mout l'ont atorné malement.
2510	Renart l'endure bonnement,
2511	Bien voit n'en pot fere autre chose,
2512	Car si ne pot ne fouir n'ose,
2513	Si con li chien le vont tirant.
2514	Renart qui mout va soupirant,
2515	En aert .I. par les narines
2516	As dens qu'il a et fors et fines,
2517	Et si le fet crïer et braire.
2518	Quant li chien voit n'en puet plus faire,
2519	Saut en travers, s'escost la teste.
2520	Et Renart qui fu pute beste,
2521	Li a la narille coupee,
2522	Entre ses denz l'en a portee,
2523	Vint au pertuis, par mi s'en fuit.
2524	Nel bailleront huimés, ce cuit.
2525	Fuit s'en Renart de grant randon
2526	Tant con il puet a esperon,
2527	Tant con piez le porent porter,
2528	Que dant Tybert cuida trover,
2529	Mes il ne l'a mie trové.
2530	Sachiez que mout li a grevé ;
2531	Se Tybert l'eüst atendu,
2532	Il li eüst mout chier vendu
2533	L'estrif que li chien li ont fet.
2534	Fuiant s'en vet tot .I. garet,
2535	Que grant peor ot des gaingnons,
2536	N'i atent per ne compaingnons.
2537	Or escoutez une autre estoire,
2538	Si vos conteron d'un provoire
2539	Qui passoit au travers d'un plain.
2540	Une boiste porte en son sain
2541	Qui toute estoit d'oublees plainne.
2542	Li prestres passoit a grant painne
2543	Une soif que a passer ot.
2544	La boiste, si con il alot,
2545	Li chaï qu'il ne s'en perçut.
2546	Renart qui cele part corut
2547	Trova la boiste, si la prent,
2548	En son sain la mist vistement.
2549	Onques n'en fist noise ne bruit,
2550	Toz en travers les chans s'en fuit
2551	Tant qu'il fu bien loing de la voie.
2552	Lors dist Renart : « Se Diex me voie,
2553	Le verré ja que ici a. »
2554	La boiste ovri, si i trouva
2555	Mout bien .C. oublees ou plus,
2556	Et il les menja sanz refus
2557	Toutes fors .IIII. qu'il enporte.
2558	En tost aler mout se deporte.
2559	En sa bouche tient les oublees
2560	Qui furent en .II. ploiz doublees.
2561	A tant s'en monte .I. tertre haut,
2562	Garda avant, si vit Primaut
2563	Le leu qui fu frere Ysengrin,
2564	Qui s'en venoit tot .I. chemin
2565	Et de tost aler s'esvertue.
2566	Ou voit Renart, si le salue :
2567	« Sire Renart, bien veniez vos.
2568	— Primaut, Diex beneïe vos,
2569	Fet Renart, et bon jor aiez.
2570	— Dont venez vos si eslessiez ?
2571	Ou alez ? — Por chanter m'en vois
2572	A .I. moustier outre cel bois,
2573	Por aler i sui aroutez.
2574	— Mes que est ce que vos portez ?
2575	— Par foi, ce dist Renart, gastiax
2576	De mostier mout bons et mout biax.
2577	— Gastiax ! fet Primaut, por saint Gile,
2578	Ou les preïstes vos, biax sire ?
2579	— Ou ? par foi, la ou il estoient,
2580	Nul autre fors moi n'atendoient.
2581	— Donnez les moi, biax amis chiers.
2582	— Par foi, sire, mout volentiers,
2583	Fet Renart qui ne fu pas yvres,
2584	S'eles valoient .VC. livres. »
2585	A tant li a Renart donnees
2586	A bele chiere les oublees.
2587	Mout furent bones a Primaut :
2588	« Renart, fait il, se Diex te saut,
2589	Ou les preïs en as tu mes ?
2590	— Nenil, fet Renart, mes ci pres
2591	Les pris ge dedenz .I. moustier.
2592	— Mout par sont bones a mengier,
2593	Fet Primaut, se plus en avoie,
2594	Mout volentiers en mengeroie,
2595	Foi que doi a l'ame mon pere,
2596	Que je sent la fain trop amere
2597	Qui me destraint : par saint Germain,
2598	Ne menjai hui ne char ne pain,
2599	Ne poisson ne autre vitaille ;
2600	Peor ai le cuer ne me faille.
2601	— Tout ce, dist Renart, n'a mestier.
2602	Vien, si iron a .I. moustier
2603	Ou il en a encor assez,
2604	Tant que tu soies respassez
2605	De la fain qui si mal te trace,
2606	Tu en avras, par saint Romacle.
2607	Tele viande huimés avras,
2608	A ta volenté en prendras.
2609	— Renart, fet il, gari m'avez,
2610	Por Dieu, se tant fere pouez
2611	Que je peusse ma pance emplir,
2612	Encor le vos porré merir
2613	Tele ore que besoing avroiz.
2614	— Par mon chief, et vos en avroiz,
2615	Fet Renart, se me volez croire,
2616	Tout mau gré le nes au provoire.
2617	Le moustier si est ici pres,
2618	Alez avant, g'irai aprés. »
2619	A tant se metent a la voie
2620	Renart et Primaut a grant joie.
2621	Bien ont le droit chemin tenu
2622	Tant qu'il sont au mostier venu,
2623	Dont li prestre fu chapelains,
2624	Dont la boiste chaï des mains ;
2625	Quant Primaut le vit, si fu liez.
2626	Souz le soil as mains et as piez
2627	Font fosse desoz .I. degré,
2628	Tot maintenant sont enz entré.
2629	A grant plenté i ont trovees
2630	Oublees bien envelopees
2631	Dedenz une blanche touaille.
2632	Primaut qui durement baaille
2633	Por la fain qui si le destraint,
2634	La touaille prant, ses ataint,
2635	Si les ot plus tost desnoees
2636	Que l'en eüst ses mains tornees ;
2637	La boiste en a bien delivré.
2638	« Renart, fet il, bien as ouvré
2639	Que tu m'as ma volenté fete,
2640	Mes cist mengiers mout me deshaite,
2641	Car quant je plus en mengeroie,
2642	Et ge voir grenor fain aroie.
2643	Mes je voi une huche la,
2644	Espoir aucune chose i a
2645	Qui bone seroit a mengier.
2646	Alons la huche despecier,
2647	Si saron que il a dedenz.
2648	Ce seroit savoir, par mes denz.
2649	— Alons, fet Renart, de par Dé,
2650	Et si n'i ait plus demoré
2651	Que je l'otroi bien et greant. »
2652	Et lors en vont tot maintenant,
2653	Si sont a la huche venu.
2654	Primaut qui plus vezïez fu,
2655	Prist la huche a quelque painne,
2656	En a brisiee la moraine.
2657	La huche ovrirent mout trestost,
2658	Dedenz ot li prestres repost
2659	Pain et vin et char et poisson.
2660	« Renart, dist Primaut, or avon
2661	Assez a mengier, Dieu merci.
2662	Or estent la touaille ci
2663	Que tu voiz desus cel autel,
2664	Et si aporte ça del sel,
2665	Si mengeron de ceste char.
2666	Ne tieng pas celui a eschar
2667	Qui ici mucie l'avoit.
2668	Or menjons, que Diex nos avoit
2669	Tout estrïé, ce est bien fet. »
2670	Primaut a de la huche tret
2671	Le pain, le vin et la char terre,
2672	Et andui s'asient a terre,
2673	Si ont andui mengié ensemble
2674	Pain et vin et char, ce me semble,
2675	A grant plenté et a foison.
2676	Se il fussent en lor meson,
2677	N'eüssent il pas grenor joie.
2678	Renart dist souef qu'en ne l'oie :
2679	« Primaut, mout es ore haitiez.
2680	Mes se Diex ait de moi pitiez,
2681	Ge metré engin et entente.
2682	Primaut, fet il, mout m'atalente
2683	Que si bien estes conreez.
2684	Versez du vin et si bevez,
2685	Et n'aiez peor de nului,
2686	Mout vos est bien avenu hui. »
2687	Dist Primaut : « Sachiez sanz mentir,
2688	Assez en bevrons par loisir,
2689	Que assez en avon, ce croi,
2690	Se estion encore troi,
2691	A grant foison et a plenté. »
2692	Tant burent a lor volenté
2693	Qu'a Primaut le cervel bolut.
2694	Renart qui mout bien l'aparçut
2695	Li dist : « Compains, riens ne feson
2696	Quant du vin assez ne bevon,
2697	Car en bevez, sire Primaut,
2698	Et si soiez joiant et baut.
2699	— Si faz ge, dist il, par ma foi,
2700	Et tu, Renart, verse, si boi.
2701	— Si faz ge, dist Renart, assez.
2702	Mes vos, biau doz amis, bevez,
2703	Que trop vos voi de boire lent.
2704	Bevez .I. poi plus durement,
2705	De boire vos voi recreü. »
2706	Dist Primaut : « Je boif plus que tu.
2707	— Non fez, dist Renart, par ma foi,
2708	J'en ai bien beü plus que toi
2709	Qui vaut la monte d'un fer d'asne.
2710	Mes tien le henap, si di : “have”.
2711	— Compaingnon, je te di : “guersai”.
2712	— Par foi, dist Renart, je l'otrai.
2713	Or verron qui ert recreüz,
2714	Et par qui ert plus tost beüz
2715	Le vin et le henap vuidiez.
2716	— Renart, fait il, vos me cuidiez
2717	De vin mater, mes non ferez.
2718	Or verrai conment vos bevrez.
2719	Vidiez le henap que tenez,
2720	Puis l'emplez, si le me rendez,
2721	Ja n'en iré a vos faillant. »
2722	Renart fet de boire semblant,
2723	Tout le vin giete en son sain.
2724	Cil qui n'a pas le cervel plain,
2725	De rien nule ne s'aparçoit.
2726	Renart le remple, et cil boit
2727	A mout grant joie et a grant feste.
2728	Li oil li luisent en la teste
2729	Autresi com .I. vif charbon.
2730	Noble cuide estre le lion,
2731	Et Renart soit de sa mesnie.
2732	Renart fet bele chiere et lie,
2733	Et sovent a boivre li donne,
2734	Por noient fust delez la tonne ;
2735	Et Primaut bevoit durement.
2736	Renart si li forre souvent
2737	Autresi con s'il fust a feste.
2738	Le vin est montez en la teste
2739	A Primaut, tant en a beü.
2740	« Renart, fet il, avez veü
2741	Que Diex nos a amené ci,
2742	Mout avon esté bien servi,
2743	La merci Dieu, a cest souper.
2744	Se nos fusons maior ou per,
2745	Ne peüssons pas estre miex.
2746	Or vos di ge bien par mes iex
2747	Que je voil orendroit aler
2748	A cest autel messe chanter,
2749	Et je voi tot prest sor l'autel
2750	Le vestement et le mesel.
2751	Por ce i furent mis sanz doutance,
2752	Et je me recort de m'enfance,
2753	Apris a chanter et a lire,
2754	Ja m'en orrez del plus bel dire. »
2755	Quant Renart la parole oï,
2756	Dedenz son cuer s'en esjoï,
2757	Que asotez est vraiement.
2758	Primaut avra son paiement
2759	Si que il sera mout dolenz
2760	Ançois qu'il isse de laienz.
2761	« Tu porroies bien tel chant fere
2762	Qui te torneroit a contrere.
2763	Chanter ne doit nus, bien le sez,
2764	Devant que il soit ordenez
2765	Ou soit prestres ou chapelains,
2766	Ou il soit coronez au mains.
2767	— Foi que je doi saint Lienart,
2768	Vos dites voir, sire Renart,
2769	Fet Primaut qui ainz n'ot savoir,
2770	Je cuit et croi vos dites voir.
2771	Ja por ce n'ert li dez changiez,
2772	Mes por Dieu, car me conseilliez
2773	Qui me porroit corone faire.
2774	Ne voil pas lessier cest afaire,
2775	Ma parole m'estuet sauver,
2776	Vespres m'estuet ici chanter,
2777	Vegilles et messe sanz faille,
2778	Tot ce feré ainz que m'en aille.
2779	Sez tu qui coronne me face ? »
2780	Dist Renart : « Se Diex bien me face,
2781	Se je puis .I. raisoir trouver,
2782	Je vos vodré bien coronner,
2783	Et vos metré au col l'estole
2784	Tot sanz le congié l'apostole.
2785	Je meïsmes d'autorité
2786	Vos don de chanter poesté.
2787	Ja autre evesque n'i arez,
2788	Maintenant coronnez serez,
2789	Bien en puis estre vostre mestre,
2790	Autresi fui je jadis prestre.
2791	— Vos distes voir », ce dit Primaut,
2792	Tot maintenant en estant saut,
2793	Et Renart et Primaut aussi
2794	Par le moustier s'en vont andui,
2795	Si cerchent angles et fenestres.
2796	Et Primaut qui volt estre prestres,
2797	Si s'en va par laiens chantant,
2798	Et par ces piliers apoiant.
2799	Et Renart qui mout sot de frape,
2800	Garde derrier l'autel saint Jasque,
2801	Si a trovee une aumere
2802	Si con nos trovons en l'estoire.
2803	Sachiez, c'est verité aperte :
2804	Maintenant l'a Renart overte,
2805	S'a dedenz .I. rasoir trové
2806	Qui mout estoit bien afilé,
2807	Et .I. cisiax et .I. bacin
2808	De laton bon et cler et fin.
2809	Maintenant l'a saisi Renart,
2810	Et Primaut dist : « Se Diex me gart,
2811	Bien vos est, fet il, avenu :
2812	Diex vos a hui cest jor veü,
2813	Mout fet bien vostre volenté,
2814	Car ostiex avon a plenté,
2815	Cisiax bien trenchanz et bacin,
2816	Et rasoier et bon et fin ;
2817	Ne nos faut qu'eve solement. »
2818	Et celui qui mout poi entent
2819	A chose que Renart li die,
2820	Coiz se tient, si ne respont mie.
2821	Renart qui mout set de mal art
2822	Si regarde de l'autre part,
2823	Et a pris garde tot entor,
2824	Si a veü desouz la tor
2825	Les fonz trestoz sanz coverture,
2826	Si s'en torna grant aleüre,
2827	Et fet grant senblant d'omelie.
2828	Dedenz a le bacin puisie
2829	Au plus belement que il pot,
2830	Si c'onques Primaut ne le sot.
2831	Onques garde ne s'en donna,
2832	A lui vint, si l'araisonna.
2833	« Compains, dist il, entendez ça,
2834	Je cuit que Diex vos aidera.
2835	Ce nos est venuz en souait ;
2836	Je cuit que granz vertuz i ait.
2837	— Renart, par ce pouez savoir
2838	Que Diex velt mon servise avoir,
2839	Et il l'avra sanz plus d'afere.
2840	Venez moi tost coronne fere.
2841	— Par foi, dist Renart, volentiers,
2842	Je voi bien qu'il en est mestiers. »
2843	Lors s'est Primaut a terre asis,
2844	Et Renart l'a entre mains pris,
2845	L'eve sor la teste li rue.
2846	Cil ne dist mot ne se remue,
2847	Ainz se tient tot qoi et en pes,
2848	Et dant Renart si l'avoit res
2849	Que il n'i donoit pas .II. billes.
2850	Coronne fet jusque as orilles,
2851	Et quant l'ot fete, si li dist :
2852	« Primaut, fet il, se Diex m'aït,
2853	Tu me doiz savoir mout bon gré
2854	De ce que je t'ai coronné.
2855	— Si faz je, a la foi que doi.
2856	Ai je coronne ? — Oïl, par foi,
2857	Se ne m'en creez, tastez i.
2858	— Mout volentiers, par saint Remi. »
2859	Fet Primaut, trestot souavet
2860	Tot maintenant la main i met.
2861	La coronne a bien tastee,
2862	Si la trouva et grant et lee,
2863	De leus en leus entrepelee,
2864	Lors a grant joie demenee,
2865	Puis li a dit : « Renart, biau mestre,
2866	Par mon chief, or sui je bon prestre.
2867	Or ne voil je plus demorer
2868	Que je n'aille messe chanter. »
2869	Ja n'i avra plus atendu,
2870	Et Renart li a respondu :
2871	« Primaut, biax amis, non feras,
2872	Les sains tot avant soneras,
2873	Car on ne doit messe chanter
2874	Devant c'on ait les sainz sonnez.
2875	Sonez les, si ne vos soit grief.
2876	— Vos avez bien dit, par mon chief,
2877	Fet Primaut, je les sonneré,
2878	Et puis aprés si chanteré. »
2879	A tant en est venuz as sainz
2880	Si grant oirre con il pot ainz,
2881	Et les cordes corut saisir,
2882	Les sains sonne de grant aïr
2883	A glaz, a treble, a carenon.
2884	Et Renart a pris son giron
2885	Qui de rire ne se tenist,
2886	Se toz ses parenz mors veïst,
2887	Sa bouche en estoupe d'un pan,
2888	Puis dist : « Amis, ahan, ahan,
2889	Sachiez bien les cordes, sachiez.
2890	— Si faz ge, dist il, ce sachiez,
2891	Onques mes par nul ordené
2892	Ne furent saint si bien sonné
2893	Conme cil seront, se je puis. »
2894	Et Renart respont : « Biax amis,
2895	Tirez les .II. cordes ensemble,
2896	Trop sonnent lentement, ce semble.
2897	Cele eschielete par de la,
2898	Et Diex, com tres bon son ele a !
2899	Sachiez la corde, si orroiz.
2900	— Par foi, dist Primaut, ce est droiz. »
2901	Qui donc le veïst efforcier
2902	Les cordes tirer et sachier,
2903	Ne se peüst tenir de rire,
2904	Ja soit ce que il oïst dire
2905	Que ses peres fust en la biere.
2906	Et Renart qui fet bele chierre,
2907	Et tant fu sages et pensez,
2908	Et de barat bien doctrinez,
2909	Si li a dit : « Primaut, amis,
2910	Je vos ai en grant painne mis.
2911	Lessiez ester, car trop sonnez. »
2912	Cil respont : « Quant vos le volez,
2913	Il me vient mout bien a plaisir. »
2914	A tant a fait li glaz fenir
2915	Qui mout avoit fet longue lesse,
2916	Et tot jors a l'autel s'eslesse
2917	Au plus tost que il pot venir,
2918	S'ala des vestemenz vestir
2919	L'aube et l'amist tot sanz dangier,
2920	Et Renart li courut aidier.
2921	Mout fierement li aïda,
2922	La sorceinte baillié li a,
2923	Et puis le fanon et l'estole.
2924	Renart rit de ce qu'il l'afole,
2925	Tot belement dit qu'en ne l'oie :
2926	« Primaut, encor avrez grant joie,
2927	Quant on vos roillera le dos.
2928	Deable vos ont fet tant os,
2929	Miex vos venist peschier au truble. »
2930	A tant Primaut prant la chasuble,
2931	Tot maintenant l'a endossee.
2932	La coronne ert grant et lee,
2933	A aplaniee de sa main,
2934	Et a l'autel vint tout de plain
2935	Tot maintenant qu'il n'i ot el,
2936	Et si a ouvert le mesel.
2937	Le foilles a pris a torner.
2938	Renart n'a soing de sejorner,
2939	Qu'il avoit d'encontre peor,
2940	Por ce n'ot cure de sejor.
2941	Par la ou il estoit entrez
2942	S'en est issuz tot adentez.
2943	La fosse qui ert grant et lee
2944	A tot maintenant estopee.
2945	La terre avoit ariere mise.
2946	Et Primaut remest en l'iglise
2947	Tot revestu devant l'auter.
2948	Son pense a mis a chanter,
2949	Durement ulle et brait et crie.
2950	Li prestres a la noise oïe,
2951	Et si avoit les sainz oïz.
2952	De son lit saut toz estordiz,
2953	Si a une chandoile prise,
2954	Au feu s'en vient, si l'a esprise,
2955	Si escrie son clerc Gilain,
2956	Sa fame et son chapelain,
2957	Et si prent la clef du mostier,
2958	Et a son col porte .I. levier.
2959	La dame i porta une grouge,
2960	Et li chapelains la coorge,
2961	Et li clers a pris une mace,
2962	Qui fu hardiz conme limace,
2963	Et tuit sont de l'ostel issu,
2964	Droit au mostier en sont venu.
2965	Li prestres qui mout sot d'aguet,
2966	Par .I. pertuis fist son aguet,
2967	Si voit Primaut qui ulle et crie,
2968	Et sachiez qu'il nel connut mie
2969	Por la teste qu'il vit pelee,
2970	Et la coronne grant et lee.
2971	L'uis fet sovent clorre et ovrir,
2972	Et si l'ot uller et glatir
2973	Aussi conme se fust deable.
2974	Ne cuidiez pas que ce soit fable,
2975	Que si grant paor a eüe,
2976	Tote l'en trouble la veüe,
2977	S'est a terre pasmé chaü.
2978	Et la dame l'a conneü,
2979	Conmence a crïer et a brere,
2980	Et li clerc ne se volt plus tere,
2981	Par la vile s'en va criant,
2982	Les vilains va toz esveillant.
2983	« Or sus, fet il, or sus, or sus,
2984	Armez vos, si n'atendez plus,
2985	Fetes voz cors apareillier.
2986	Deables sont en cel mostier
2987	Qui nos ont mon seignor tué,
2988	Devant l'uis l'ont il mort rué,
2989	A poi ne sonmes tuit traï. »
2990	Et li vilain qui l'ont oï,
2991	De lor liz saillent, si s'atornent,
2992	Et tot droit au mostier s'en tornent.
2993	Qui donc veïst vilains saillir
2994	Et droit a cel mostier venir,
2995	Bien li membrast de grant aïe.
2996	Li .I. endosse sa cuirie,
2997	L'autre prant son chapel de fer
2998	Que il semble venu d'enfer,
2999	Trop avoit geü en fumiere.
3000	Li autre prant sa forche fiere
3001	Dont devoit espandre son fiens,
3002	Et li autre mainne ses chiens,
3003	L'autre tient espee en sa main.
3004	Bien furent .IIIIC. vilain
3005	Qui sont de mout tres male estrace.
3006	Chascun porte baston ou mace,
3007	Ou flael ou maçue ou hache,
3008	Bien combatront a la limace.
3009	Et cil qui estoit el mostier,
3010	Il le vodront mal atirier,
3011	Se il pouoit estre tenuz.
3012	Et li prestres ert revenuz
3013	De paumoison et relevez,
3014	Vers eus en vint trestoz desvez,
3015	Si lor escrie durement :
3016	« Seignors, venez hastivement !
3017	Deable nos ont aguetiez
3018	Qui s'est mis en nostre moustier. »
3019	Lors acorent li vilain tuit,
3020	Et li prestres si ouvri l'uis,
3021	Si entrent enz a une hie.
3022	Et Primaut a la noise oïe
3023	Et se merveille que puet estre.
3024	Au pertuis vint, si ne s'areste,
3025	Si l'a trové de terre plain.
3026	Vers l'autel s'en revet a plain
3027	Conme cil qui fu esgarez
3028	Et qui fu mout tres mal menez,
3029	Puis s'en vint en mi le moustier.
3030	Le prestre tenoit .I. levier,
3031	Et a .II. mains le feri si
3032	Que par .I. poi ne l'abati.
3033	Qant Primaut se senti feru,
3034	Envers le provoire est coru
3035	Tot hors du sens et esragiez.
3036	Ja fust li provoires mengiez,
3037	Mes li vilain trop li ennuient,
3038	Que tuit ensemble si le huient,
3039	Et li donnent des cox assez,
3040	Tant que tout a le col qassez,
3041	Et mout a eü de la honte.
3042	Li .I. le fiert, l'autre le boute ;
3043	Li .I. le fiert en la poitrine,
3044	Et li autre desus l'eschine.
3045	Bien voit que il est mal venuz,
3046	A poi que il n'est retenuz.
3047	Mes quant vit ne porroit durer,
3048	Durement se prist a irer.
3049	Lors vosist il bien el bois estre,
3050	Si a choisi une fenestre
3051	Bien haute .X. piez et demi.
3052	Il s'escosse, si saut par mi.
3053	Mout fu dolenz et corouciez
3054	De ce que il est si bleciez,
3055	Mes en soi de ce se conforte
3056	Que il les vestemenz enporte.
3057	Mes quant il fu hors, grant dol ot,
3058	Fuiant s'en va plus que le trot
3059	Envers le bois le col bessié,
3060	Et li vilain tout eslessié
3061	Aprés lui vont plus que le pas.
3062	Mes il ne le veoient pas,
3063	Car la nuit si estoit oscure,
3064	Et il s'en vet grant aleüre.
3065	N'estoit gueres aresteü,
3066	En la forez s'en est venu.
3067	Le provoire va menaçant
3068	Qui ore l'aloit si batant,
3069	Et dist que bien se vengera,
3070	Que se il puet, ne li laira
3071	Aignel ne brebiz, se il puet.
3072	Einssi le dit que plus n'en puet,
3073	Il le metra a povreté,
3074	Mar l'a si malement frapé :
3075	« A tot le mains, fet il, sanz faille
3076	En ai je bone conmençaille
3077	De lui fere anui et corroz.
3078	J'enport ses vestemenz trestoz.
3079	Se il velt demain chanter messe,
3080	Praingne le chainse a la prestresse,
3081	Ou sa chemise et aube en face,
3082	Car se Diex bien encor me face
3083	Ceste n'avra mes que je puisse.
3084	Diex dont qu'encor tot sol le truisse,
3085	Que il soit venuz as chans fors,
3086	Honte li feroie del cors.
3087	Foi que je doi Hersent ma fame,
3088	Je li toudroie du cors l'ame,
3089	Que il n'i leroit autre gage.
3090	Et Renart qui Diex doint hontage,
3091	Qui en son mostier me mena,
3092	Puis s'en foui et me lessa
3093	Quant il oï la gent venir,
3094	Mes se jel puis as poins tenir,
3095	Je le feré en mon Deu croire.
3096	Ja ne m'estovra clamor fere
3097	Devant dant Noble le lion
3098	Por ce que m'a fait traïson,
3099	Ainz en prandré tele venjance
3100	Que l'en en parlera par France,
3101	Ja mes nus n'en ert conchïez.
3102	Bien deüsse estre chastïez,
3103	Tant a fete honte a mon frere.
3104	Mes foi que doi l'ame mon pere,
3105	Je l'en feré le cuer douloir,
3106	Se je le tieng en mon pouoir.
3107	Sachiez quant il m'eschapera,
3108	Ja mes nus hons n'engingnera. »
3109	Einsi s'en aloit dementant,
3110	Garde, voit Renart qui l'atent
3111	Soz .I. chesne ou il gesoit,
3112	Et grant duel par semblant fesoit.
3113	Les eulz ot par devant moilliez.
3114	Devant Primaut s'est eslessiez
3115	Qui mout ert d'ire angoissos.
3116	« Sire, fait il, bien veniez vos.
3117	Conment venez vos si grant pas ?
3118	— Renart, je ne vos salu pas,
3119	Fet Primaut. — Ha, sire, por qoi ?
3120	C'ai je forfet ? dites le moi.
3121	— Par foi, por ce que me lesastes
3122	Tot sol et si vos en alastes
3123	Por ce qu'essir ne m'en peüsse,
3124	S'en vos alast, tot mort i fusse.
3125	Mout m'avez fet male barate,
3126	Tout sol me covint a combatre.
3127	Filz au putain, nain descreüz,
3128	Maint autre avez vos deceüz
3129	Par vostre enging, par vostre boule.
3130	Mes foi que je doi a ma goule,
3131	Se çou ne me fust por pechié,
3132	J'en fusse ja si bien vengié,
3133	Ja mes hon ne coroucissiez,
3134	Ne honte ne li deïssiez. »
3135	Quant Renart voit qu'il velt tencier,
3136	Sa parole prent a gencier,
3137	Et si fet de peor semblant,
3138	Si li respondi en tremblant :
3139	« Sire, fet il, por Deu merci,
3140	Entre moi et vos sonmes ci
3141	Tot sol a sol en cest repere.
3142	Bien voi honte me pouez fere,
3143	Mes foi que je doi m'espousee
3144	Herme la franche, la loee,
3145	Et Malebranche et Percehaie,
3146	Je ne me recort pas que j'aie
3147	Envers vos nule riens mesfet,
3148	Par qoi vos me movez tel plet.
3149	Et foi que doi sainte Marie,
3150	Le pertuis n'estoupai je mie,
3151	Mes li prestres qui vos oï
3152	Si l'estoupa, car je le vi.
3153	Onques por moi nel volt lessier,
3154	Si li conmençai a huchier
3155	Que por Dieu ne l'estoupast mie,
3156	Et il me dist tel vilanie
3157	Que se il me pouoit tenir,
3158	Il me feroit son gieu puïr.
3159	Et quant je vi que il s'armoit
3160	Et que point ne m'aseüroit
3161	Et qu'a vos ne pouoie aler,
3162	Lors si m'en pris a devaler
3163	Par ces destroiz les sauz menuz
3164	Tant que au bois m'en sui venuz.
3165	Onques n'i ot tenue resne,
3166	Atendu vos ai soz cest chesne,
3167	Tot plain d'ire et de mautalent,
3168	Que bien pensoie voirement
3169	Que li prestres vos feroit batre,
3170	Et qu'a lui covendroit combatre,
3171	Et tout endurer et soufrir :
3172	Par el n'en pouïez partir.
3173	Foi que je doi sainte Esperite,
3174	La verité vos en ai dite,
3175	Parole n'en dis jusque ci
3176	Voire n'en fust, a Dieu l'afi.
3177	Onc puis ne finai de plorer
3178	Que je vos vi tant demorer.
3179	Grant peor oi, se Diex me saut,
3180	Que vos n'eüssiez fet .I. saut,
3181	Et que ne fust si avenu
3182	Qu'il vos eüssent retenu ;
3183	Mes non ont pas, si con moi semble. »
3184	Einsi s'escuse cil qui tremble
3185	De peor que cil ne l'asaille,
3186	Et Primaut li respont sanz faille
3187	Qui grant pitié en a eü
3188	Por ce que plorer l'a veü,
3189	Et dist : « Renart, bien vos en croi.
3190	Or ne soiez pas en esfroi
3191	Et n'aiez de nului peür,
3192	Mes soiez trestout asseür.
3193	Je feré au prestre donmage,
3194	Au mains en ai ge grant corage.
3195	J'ai l'aube, la chasuble painte,
3196	L'amist, le fanon, la sorçainte.
3197	Quant il vodra messe chanter,
3198	Autre li estuet enprunter,
3199	Car foi que je doi saint Protés,
3200	Il ne les avera ja mes
3201	Ces vestemenz que ci veez.
3202	— Par foi, sire se me creez,
3203	Je vos diré que nos ferons,
3204	Fet Renart, nos les porterons
3205	Demain a matin a la foire,
3206	Tot mau gré le nes au provoire,
3207	Bien les vendrons, si con je croi.
3208	— Renart, dist Primaut, je l'otroi.
3209	Mes or escoute, ne t'anuit,
3210	Reposon nos ci mes anuit,
3211	Que grant mestier ai de repos.
3212	Mout me delt la char et les os,
3213	Por ce que ai esté tant batuz,
3214	Et des coux que j'ai receüz ;
3215	Si nos reposon ci aclin,
3216	Et demain si levon matin
3217	Tot droit einsi a l'ajornee,
3218	Si con l'aube sera crevee,
3219	Si en alon droit a la foire,
3220	S'en voie trovon le provoire
3221	Qui par achat les voille avoir.
3222	Vendon les, si feron savoir,
3223	Et debonnerement parton
3224	Ice que nos deus en avron
3225	Si que l'un soit vers l'autre quites.
3226	— Par foi, dist Renart, mout bien dites. »
3227	Entre Renart et dant Primaut
3228	Jurent ensemble en un gaut
3229	Jusqu'a tant que l'aube creva
3230	Et que le souleil haut leva.
3231	Lors se sont andui esveillié,
3232	Si ont mout bien apareillié
3233	Conme marcheanz lor fardel,
3234	Et Primaut a pris .I. hardel
3235	Et si l'a a son col pendu.
3236	Andui s'en vont col estendu
3237	A la foire, si font grant joie.
3238	Si con il vindrent en mi voie,
3239	Si voient venir .I. provoire
3240	Qui estoit meüz a la foire
3241	Por achater .I. vestement.
3242	Mes il devoit priveement
3243	Chiés .I. son compaignon aler,
3244	Et avec lui devoit mengier
3245	Priveement en sa meson,
3246	Si fesoit porter .I. oison.
3247	Renart l'avoit aparceü :
3248	« Compains, fet il, bien est chaü :
3249	Ci voi .I. provoire venir.
3250	Se por fol le poons tenir
3251	Qu'il achatast ces garnemenz,
3252	Que je cuit et croi par mes denz
3253	Que ce sera savoir del vendre.
3254	Et il porte .I. oison tendre,
3255	Son soit se le poons avoir,
3256	Car l'en nos feroit pendre, espoir,
3257	S'a la foire les portions ;
3258	Si vos di bien que porrions
3259	Escoter desi a la mort. »
3260	Et dist Primaut : « Je m'i acort
3261	Qu'il soient venduz orendroit. »
3262	A tant vint li prestres tot droit
3263	Son chemin et si les salue.
3264	Son mantel sor s'espaule rue :
3265	« Seignors, fet il, et Diex vos saut ! »
3266	Renart lieve la teste en haut
3267	Qui de l'oison fu convoitos :
3268	« Sire, Diex beneïe vos,
3269	Fet il, et vostre compaingnie ! »
3270	Si lor a dit : « Quel vent vos guie ?
3271	Dont estes vos, de quele terre ?
3272	— Marcheanz somes d'Engleterre.
3273	— Et quele part alez a foire ?
3274	— Garnemenz portons a provoire
3275	Si conme l'aube et l'amit,
3276	Bele chasuble de samit,
3277	Et fanon, estole et sorçaintes,
3278	Dont nos vendons en sor en maintes
3279	A ces chanoines de mostier.
3280	Et se vos en avez mestier,
3281	Grant marchié vos en ferion
3282	Tel conme fere porrion.
3283	— Et en avez vos nul ici ?
3284	— Oïl, sire, la Dieu merci,
3285	Uns garnemenz avons mout biaus
3286	Qui sont lïez en noz fardiax. »
3287	Fet li prestres : « Or soit veüz,
3288	Que por el n'i sui je venuz.
3289	Se voulez, je l'achateré. »
3290	Fet Primaut : « Et je les vendré,
3291	Se de l'avoir avez talent. »
3292	Lors a mis son fardel avant,
3293	Si a mostré le vestement,
3294	Et li prestres li dist briément :
3295	« Or me dites, se Diex vos saut,
3296	— Longue parole riens ne vaut —
3297	Por combien les porroie avoir.
3298	— Volez le, dist Primaut, savoir ?
3299	Je sui plus grant, si le diré,
3300	Que ja de mot n'en mentiré,
3301	Et si diré, ce cuit, reson.
3302	Se vos m'en donnez cel oison,
3303	Porter les porrïez touz quites.
3304	— Par foi, dist li prestres, bien dites.
3305	Bien m'i acort et ainsi aille. »
3306	L'oison prant tost et si li baille.
3307	Primaut le prent, si le soupoise,
3308	Grant joie fet et mout s'envoise.
3309	Sor son col le met, si s'en fuit,
3310	Et Renart qant corre le vit ;
3311	Bien en cuidoit avoir sa part,
3312	Mes ja n'en avra que la hart.
3313	Se Primaut peut, tot son sera,
3314	Primaut prendra et partira.
3315	Einsi s'en vont li dui ami
3316	Qui par tens seront anemi
3317	Mes qu'au partir soient venu.
3318	Lor chemin ont tot droit tenu
3319	Vers .I. bois qui d'eus estoit pres,
3320	Primaut devant, Renart aprés.
3321	N'ont cure d'acost de vilain.
3322	Por fol tiennent le chapelain
3323	Qui les aornemens enporte.
3324	Renart s'en jeue et s'en deporte,
3325	Et Primaut meïsmes s'en gabe.
3326	Que vos feroie longue fable ?
3327	Tant ont fet qu'el bois sont entré.
3328	Ambedui se sont aresté
3329	Desoz .I. chesne en .I. place.
3330	Primaut qui fu de male estrace,
3331	Prent l'oison, a terre l'a mis,
3332	Si a Renart a raison mis :
3333	« Compains, bien fumes deceü.
3334	Bien en eüssions .II. eü,
3335	Se les eüsson demandez.
3336	Renart, fet il, or m'entendez,
3337	Et l'en boute les chaz el feu,
3338	Par la foi que je doi saint Leu,
3339	Ja de cestui ne mengerez.
3340	— Ha ! sire, ja ce ne ferez,
3341	Que me jetez de compaingnie.
3342	Ce seroit trop grant vilanie,
3343	Et si seroit pechié et honte.
3344	— Renart, fet Primaut, que ce monte ?
3345	Ne m'alez pas ci sermonnant,
3346	Et ne m'alez pas ramponant :
3347	N'en ai cure par saint Martin.
3348	Se volez mengier a matin,
3349	Si alez en cel bois chacier
3350	Ou vos vos alez porchacier
3351	Aussi con vos soulïez fere. »
3352	Renart voit qu'il n'en puet plus fere,
3353	Ne a lui ne se veut combatre ;
3354	Grant est, si le porroit bien batre.
3355	N'a soing de jouer ne de rire,
3356	Des eulz plore, du cuer soupire.
3357	Sa lecherie le demainne,
3358	De lui se part a mout grant painne,
3359	Si li a dit : « Primaut, par foi,
3360	Ne me portez pas bonne foi,
3361	Foi que je doi mon filz Rovel,
3362	C'est la compaingnie Tassel
3363	Que vos me fetes voirement. »
3364	Puis dist en bas tot coiement :
3365	« A droit ai ge descovenue,
3366	Trop vos ai loiauté tenue.
3367	Deable m'ont fet si loial
3368	Envers traïtor desloial.
3369	Mes foi que je doi ceus d'Arraz,
3370	S'engin ne me faut et baraz
3371	Dont je sai plus que buef d'arer,
3372	Je le vos feré comperer,
3373	Filz au putain, lerres, traïtres.
3374	Ce sont ore bones merites
3375	Que j'avré de la compaingnie
3376	Que vos ai si loial fornie. »
3377	Renart s'en va tot sanz arest,
3378	Et let Primaut en la forest
3379	Qui l'oison tient entre ses piez.
3380	Mout fet grant joie, mout est liez,
3381	Mout se conforte et fet grant feste.
3382	Bien li cuide tolir la teste,
3383	Mes ne set pas c'a l'oil li pent :
3384	Fox ne garde devant qu'il prant.
3385	Ne cuide pas qu'en tot le monde,
3386	Tant con il dure a la reonde,
3387	Eüst nus hons qui li tolsist.
3388	Lore le prist a asaillir,
3389	Mengier le cuide maintenant.
3390	Estes vos le voltor volant,
3391	Seignor Mouflart qui queroit proie,
3392	Choisi Primaut en mi sa voie
3393	Qui tient l'oison entre ses piez,
3394	Si conme il vint eslessiez.
3395	Las de voler et maz de fain,
3396	Et si avoit tot le cuer vain,
3397	Giete la pate, si le hape.
3398	Primaut tire, si li eschape
3399	La proie et le voltor ensemble.
3400	Li lechierres fremist et tremble,
3401	Quant son oison en voit porter.
3402	N'est riens qui le puist conforter.
3403	Aprés va regardant en haut,
3404	Mes ce nule riens ne li vaut,
3405	Que ja nul bien ne li fera.
3406	Sire Mouflart le mengera
3407	Qui en avoit mout grant mestier ;
3408	Ne volt fere autre mestier.
3409	Por mengier s'asist sor .I. chesne.
3410	Et Primaut vers lui se desresne,
3411	Et si l'avoit a raison mis :
3412	« Sire Mouflart, il m'est avis,
3413	Par Dieu, ce est grant desreson,
3414	Et avez fet grant mesprison,
3415	Qui m'avez ma proie tolete.
3416	Je ne la vos eüsse fete
3417	Por .C. livres, se Diex me saut.
3418	Mes or fetes ça jus .I. saut,
3419	Et si soiomes bon ami,
3420	Et si partons l'oe par mi,
3421	Si en ait chascun la moitié.
3422	Por Dieu aiez de moi pitié,
3423	Que la fain durement me bote.
3424	— Primaut, fait Mouflart, riens ne monte ;
3425	Onques ore ne vos en chaille.
3426	Cist est miens a la conmençaille,
3427	Et li autre soient tuit vostre.
3428	Je diré une patenostre :
3429	Jesui ait de s'ame merci
3430	De cil qui l'aporta ici,
3431	Car il est et cras et ronez.
3432	— Ha ! sire, et car m'en donnez,
3433	Fet Primaut, au mains une quisse.
3434	— Ja Dieu ne place que je puisse
3435	Voler de ça jus la a val.
3436	Se ja vos fet ne bien ne mal,
3437	Fet Moflart, en lieu que je sache,
3438	De ce n'avrez pas grant donmage,
3439	Que des autres avrez assez.
3440	Mes je estoie trop lassez
3441	De voler et matez de fain,
3442	Que je ne finai des hui main.
3443	Fox seroie par saint Germain,
3444	Se ce que je tieng en ma main
3445	Metoie deriere mon dos.
3446	La char mengeré, mes les os
3447	Avrez qui sont et cras et tendre.
3448	Vos les avrez ses volez prandre,
3449	Je les vos geteré la jus. »
3450	Primaut voit que il n'i a plus,
3451	Et que il tient tout a vanvole
3452	Certes son dit et sa parole.
3453	Il s'est desoz l'arbre couchiez.
3454	Mout est dolent et corouciez
3455	Qu'il a einsi Renart servi.
3456	Mout l'amast miex avoir parti,
3457	S'en eüst chascun la moitié ;
3458	Mes il avoit tot covoitié,
3459	Si voit or bien tout en apert
3460	Que qui tot covoite tot pert.
3461	Or lairon de Primaut le conte
3462	A qui Moflart a fet tel honte,
3463	Si vos diron de l'autre part
3464	La contenance de Renart
3465	Qui s'en va par mi ces sentiers.
3466	Certes mout preïst volentiers
3467	Chose que il peüst mengier,
3468	S'il la pouist escobichier,
3469	Et si aloit fort coloiant.
3470	Mes il n'i a trouvé noient,
3471	Si en est forment corociez.
3472	Par .I. sentier s'est adreciez
3473	Tout droit au chemin de la foire
3474	Ne set que dire ne que fere.
3475	Illeques, ce dist, atendra
3476	Savoir se aucun hons vendra
3477	Dont peüst avoir a mengier,
3478	Car il en aroit grant mestier.
3479	De toutes parz va agaitant,
3480	Et quant il ot agaitié tant,
3481	Vit charretiers par aventure
3482	Qui venoient grant aleüre.
3483	De poisson chargies estoient
3484	Que il a la foire menoient,
3485	Si conme harenz et plaïz.
3486	Renart ne fu pas esbahiz,
3487	Certes, quant il les voit venir.
3488	Du chemin ne se volt foïr,
3489	Ainz se porpense qu'il avra.
3490	Ja li marcheant nel savra.
3491	Lors se muce par ces seüz,
3492	Qu'il ne volt pas estre veüz.
3493	El chemin se met de travers,
3494	Si s'estoit couchiez a envers,
3495	Et prant les dens a rechinier
3496	Por plus tost la gent enginier.
3497	Si a son balevre retret,
3498	Les eulz clot et la lange tret,
3499	En l'ardille s'est tooilliez
3500	Tant que il estoit toz soilliez.
3501	A merveille resemble mort,
3502	Et cil viennent a grant esfort
3503	Qui le poisson vendre menoient.
3504	Devant eus gardent et si voient
3505	Renart le nain tout estendu,
3506	Et cil qui primes l'a veü :
3507	« Esta, fet il, Renart voi ça.
3508	Je cuit qu'il nos aquitera
3509	Sa pel enquenuit nostre escot.
3510	Ele est bone a metre en sorcot,
3511	Si vos en donré volentiers
3512	.III. sols ou .IIII. de deniers.
3513	— Par foi, dist l'autre, ce est voir.
3514	Je cuit que ce sera savoir.
3515	Vez con a blanche la gorgete,
3516	Or le metez en la charrete,
3517	Car ele n'est pas trop chargie,
3518	Mout bien souferra la hachie.
3519	— Par foi, compains, bien avez dit.
3520	Or le charge, se Diex t'aït,
3521	Nos osterons sempres la pel
3522	A la pointe de mon coutel,
3523	Quant nos seromes herbergié. »
3524	Et li charretier l'a chargié,
3525	Si l'a covert d'une banastre,
3526	Et tantost se mist a la frape.
3527	Et si i avoit .I. panier
3528	Ou il avoit bien .II. millier
3529	De harens fres : a bone estraine
3530	Mengié en a une dozaine
3531	Tant que tot ot le ventre plain.
3532	N'i a marcheant ne vilain
3533	Qui s'en soit point aparceüz.
3534	Et quant Renart fu bien peüz,
3535	Si se conmence a porpenser
3536	Conment il porra eschaper.
3537	Mes ainz se pense qu'il fera
3538	Et conment il se vengera
3539	De Primaut qui l'ot enginié.
3540	.I. harenc fres a empoingnié
3541	Que il en portera, ce dit.
3542	Lors n'i atent plus de respit,
3543	Il joint les piez et fet .I. saut,
3544	Au charretier dist : « Diex te saut !
3545	Bien puis huimés tenir ma voie,
3546	Que j'é fet ce que je queroie.
3547	De fain estoie sormenez,
3548	Et bien me sui desjeünez
3549	De voz harenz a bone estraine,
3550	Mengié en ai une douzaine,
3551	Bien sai qu'il sont de grant bonté,
3552	Bien valent ce qu'il m'ont costé.
3553	Je vos lez tot le remanant,
3554	Si m'en vois, a Dieu vos conmant
3555	Qui m'a arrivé a cest port.
3556	.I. harenc solement enport,
3557	Ne plus ne mains, bien le sachiez. »
3558	Lors s'en va Renart eslessiez,
3559	N'a plus cure de leur acost.
3560	Et cil qui avoir leur escot
3561	Cuiderent, quant ce ont oï,
3562	Esperdu sont et esbahi.
3563	Bien voient que sont deceü,
3564	Et quant se sont aparceü,
3565	Tuit ensemble le vont huiant.
3566	Et celui qui s'en va fuiant,
3567	N'avoit de lor parole cure,
3568	Vet s'en le trot et l'ambleüre
3569	Par valees et par montaingnes
3570	Et puis par bois et puis par plaingnes,
3571	Tant que il est venuz au leu
3572	Ou il lessa Primaut le leu.
3573	Quant Primaut l'a veü venir,
3574	De plorer ne se pot tenir
3575	Por ce que forfet li avoit,
3576	Car il pensoit bien et savoit
3577	Que il en estoit corouciez.
3578	Lors s'est en son estant dreciez,
3579	Et est encontre lui alez,
3580	Et quant il furent lez a lez,
3581	Si l'a salué en tremblant.
3582	Et Renart li a fait semblant
3583	Que ne l'ait oï ne veü.
3584	Primaut se tient por deceü
3585	Quant voit que ne li velt mot dire :
3586	« Ha ! fet se il, biau tres doz sire,
3587	Responez moi se vos volez ;
3588	Ne soiez pas si adolez
3589	Por rien que je vos aie fet.
3590	Mes se je vos ai rien forfet,
3591	Je sui tot prest de l'amender
3592	Si con le vodrez demander.
3593	Ja n'en iré encontre vos.
3594	— Par Dieu, ce dist Renart li rous,
3595	Primaut, que ne me gabez mie,
3596	Se vos avez par glotonnie
3597	Tot par vos mengié vostre oison,
3598	Ne m'en dites pas desraison,
3599	Car ce ne seroit pas savoir.
3600	N'en croistrïez pas vostre avoir
3601	Ne vostre los ne vostre pris,
3602	Se vos avez vers moi mespris.
3603	Bien sai que vos l'amenderez
3604	Toutes les eures que vodrez,
3605	Et il en sera tans et leus.
3606	— Sire, ce dist Primaut li leus,
3607	Se Diex me gart, je m'en recort
3608	Que fet vos ai anui et tort,
3609	Bien en doi estre ledengiez.
3610	Mes bien avez esté vengiez,
3611	Car si con mengier le vouloie,
3612	Moflart qui aloit querant proie
3613	Garda, si le me vit tenir,
3614	Vers moi conmença a venir,
3615	Giete la pate, sel hapa.
3616	Voirs est que l'oison m'eschapa.
3617	Lors soi je bien et puis savoir :
3618	Li vilain dit reson et droit
3619	Qui dit qu'entre bouche et quillier
3620	Avient sovent grant encombrier.
3621	De ce ne me donnoie garde,
3622	Et li voltor point ne se tarde,
3623	Sor .I. chesne est avolez.
3624	J'alai aprés touz aroutez,
3625	Si le proié par amistié
3626	Que il m'en donnast la moistié.
3627	Il dist que mon françois gastoie,
3628	Et que ja mes n'en mengeroie
3629	Par haïne ne par amor.
3630	Onques, se Diex me doint henor,
3631	Por proier ne por sermonner
3632	Ne m'en volt .I. petit donner.
3633	Einsi en ai esté trichiez,
3634	S'en sui dolent et corouciez
3635	Quant je onques vers vos mespris,
3636	Si en sui dolens et pensis.
3637	Ne sui pas sages con vos estes.
3638	S'un fox a ses folies faites,
3639	Aprés si en vient il a chief.
3640	Por Dieu, sire, ne vos soit grief,
3641	Et si en fesomes l'acorde,
3642	De pecheor misericorde,
3643	En vostre merci me metrai.
3644	— Par foi, dist Renart, je l'otroi.
3645	Tort me feïstes voirement,
3646	Si le vos pardoing bonement,
3647	Puis que vos en metez sor moi,
3648	Je en voudré avoir la foi.
3649	Bone loiauté me tendroiz
3650	D'ore en avant, et il est droiz,
3651	Et vos avrez la moie aussi. »
3652	Dist Primaut : « Je l'otroi issi. »
3653	N'i ot plus parlé ne tencié,
3654	Ainz se sont entrefiancié,
3655	Mes se Renart puet voirement,
3656	La foi faudra prochainement.
3657	Quant li dui baron ont pes fete,
3658	Primaut qui de fain se deshete
3659	Garde, si a choisi et voit
3660	Le harenc que Renart tenoit :
3661	« Compains, par le cors saint Germain,
3662	Qu'est ce que tu tiens en ta main ?
3663	— C'est .I. harenc, ce dist Renart,
3664	Mengié en ai, se Diex me gart,
3665	A grant plenté et a foison,
3666	Car je trovai .I. charreton
3667	Qu'en portoit une charretee
3668	Dont j'ai bien ma pance forree.
3669	Mengié en ai a grant plenté,
3670	Certes, tout a ma volenté.
3671	— Biax compains, car le me donez,
3672	Fet Primaut, foi que me devez,
3673	Que je ne mengai des hier main,
3674	Si sui tout deshaitié de fain. »
3675	Renart .I. poi se pourpensa,
3676	Dist que volentiers li donra :
3677	« Vos l'avrez, fet il, volentiers,
3678	Ja ne seré si pautonniers. »
3679	A tant li tendi le harenc ;
3680	Primaut le prist et dist : « Ahenc,
3681	Bien puisses tu estre venuz !
3682	Mout m'en est or bien avenuz,
3683	Que je me moroie de fain.
3684	Ne je ne mengai des ier main,
3685	Je le vos di tot sanz gaboie.
3686	Cestui mengeré toute voie,
3687	Si serai plus asouagié
3688	De la fain dont je sui chargié. »
3689	Lors l'a maintenant devoré,
3690	Puis a Renart araisonné :
3691	« Renart, fet il, enseingne moi,
3692	Por Dieu et por l'ame de toi,
3693	Conment tu ces harens eüs
3694	— Sanz engin avoir nes peüs —
3695	Que se je encore en avoie,
3696	Mout volentiers en mengeroie. »
3697	Dist Renart : « Sachiez sanz mentir,
3698	Quant vi la charrete venir,
3699	Por ce que trop grant fain avoie,
3700	Je me couchié en mi la voie,
3701	Si tenoie la teste en tort
3702	Aussi conme se fusse mort.
3703	Si tost conme li charretier
3704	Me virent gesir el sentier,
3705	Si cuiderent a escïent
3706	Que je fusse mort vraiement.
3707	Il me pristrent, il n'i ot el,
3708	Que mout desirroient ma pel,
3709	Si me jetent el charretil.
3710	Et je le fis si conme cil
3711	Qui estoit et preuz et legiers,
3712	Si m'en ving tantost as peniers,
3713	Si menjai tant conme je poi,
3714	Et quant assez mengié en oi,
3715	Si sailli sus atout cestui
3716	Que je vos ai aporté ci.
3717	Et se tu en veus plus avoir,
3718	Va aprés, si feras savoir,
3719	Et si t'apareille autresi.
3720	Je cuit et croi par saint Remi
3721	Que il feront autel de toi.
3722	— Par foi, dist Primaut, je l'otroi.
3723	Je vos afi que ge i vois,
3724	Mes atendez moi en cest bois,
3725	Et ge irai endementiers.
3726	— Par foi, dist Renart, volentiers. »
3727	A tant s'en est alé Primaut
3728	Le trot, l'ambleüre, le saut
3729	Et le pas que point n'i delaie.
3730	La charrete vit en la voie
3731	Qui ert ja de la foire pres,
3732	Tote plainne de harens fres.
3733	Et quant la vit, s'en fu mout liez,
3734	En mi la voie s'est couchiez,
3735	Trestout estendu la se tint
3736	Tant que le charretier i vint.
3737	Et quant veü l'a, si s'escrie :
3738	« Ha, ha ! le leu, aïe, aïe,
3739	Seignors, pensez tost de venir,
3740	Ja le porrons as poins tenir.
3741	Il nos cuide enginier, ce croi,
3742	Autresi con Renart, par foi.
3743	Ore venez a grant esfort,
3744	Si saron se Primaut est mort. »
3745	Et lors viengnent a grant frapier
3746	Trestuit li autre charretier.
3747	Li marcheant qui erent loing
3748	Cuidierent que ce fust besoing,
3749	Quant il les oïrent crïer.
3750	A tant se pranent a haster,
3751	Et vindrent a eus les granz sauz.
3752	Mes onques ne se mut Primaut,
3753	Si se sont sor lui enbatu
3754	La ou gisoit tout estendu.
3755	« Il est mors, fet li .I. — Non est.
3756	— Par la cervele Dieu, si est.
3757	— Fox, fet li autres, il se faint. »
3758	Adonc l'a del baston empaint
3759	Durement, mes il ne se mut.
3760	.I. charretier i acourut
3761	Atot .I. levier en ses mains,
3762	Si l'a feru par mi les rains
3763	Si grant coup qu'a poi ne l'a mort,
3764	Et Primaut le sent, si gient fort
3765	Mes onques ne se remua.
3766	.I. des marcheanz l'esgarda,
3767	Qui l'avoit veü soupirer,
3768	Lors prist s'espee a tirer
3769	Du fuerre, si l'en volt ferir.
3770	Et quant Primaut le vit venir,
3771	Si joint les piez et torne en fuie,
3772	Et chascun en aprés le huie.
3773	Mout est iriez, mout est dolenz,
3774	Bien est batuz por les harenz
3775	Dont il cuida avoir sa part.
3776	Ne fina, si vint a Renart
3777	Qui se gisoit desoz .I. chesne.
3778	Devant lui vient et si l'aresne :
3779	« Renart, fet il, bien sui traïz,
3780	A poi que n'ai esté honniz.
3781	Li charretier m'ont asailli.
3782	— Conment, Primaut, as tu failli ?
3783	N'as tu pas des harens mengié ?
3784	— A poi n'ai esté mahaingnié,
3785	Li charretier m'ont mal mené.
3786	Onques mes hons de mere né
3787	N'avint sifaite aventure.
3788	Trop m'ont batu a desmesure.
3789	Mal dahez ait li charreton !
3790	N'ont pas esté chier li baston :
3791	A poi que n'ai esté tuez.
3792	Se ne me fusse remuez,
3793	Bien sai ne fusse mes en painne
3794	De ma pel porter de semainne,
3795	Car .I. marcheant tret s'espee
3796	Qui la m'eüst el cors boutee.
3797	Ja ne se fust aresteüz,
3798	Se je ne me fusse meüz.
3799	Mes issi tost con je le vi,
3800	Je sailli sus, si m'en foui
3801	Au plus tost que poi durement.
3802	Il m'ont atorné malement,
3803	Il m'ont tot depiquié le dos.
3804	Tant me delt la char et les os,
3805	S'ainsi me tient par saint Germain,
3806	Ja mes nul jor ne serai sain.
3807	— Compains, dist Renart, vos que chaille ?
3808	Vilain sont deable sanz faille,
3809	Voir de vilain n'est il nul conte,
3810	Car l'en n'en puet conter bon conte.
3811	Vilain si est sanz amistié,
3812	Vilain si n'a d'orne pitié.
3813	Mout cuit que vos estes bleciez,
3814	Mais quant vos estes repairiez,
3815	Vos en devez Dieu aourer.
3816	Car vos venez ci reposer
3817	.I. petit, et puis en irons
3818	Savoir se trover porrions
3819	Chose que peüssiez mengier,
3820	Bien sai que en avez mestier.
3821	— Renart, ce dist Primaut, bien dis.
3822	Issi m'aït sainz Esperis,
3823	Il me fust ore bien mestier
3824	De reposer et de mengier. »
3825	Lors s'est assis joste Renart
3826	Tot souef a senestre part.
3827	Mout se demente et mout se plaint,
3828	Que la fain forment le destraint,
3829	Et si a esté mout batuz
3830	La ou il se fu enbatuz
3831	Devant la voie as charretons.
3832	Et dant Renart qui deus boutons
3833	Ne donroit pas en son afere,
3834	Se couche .I. petit au derriere,
3835	Si met son groing entre ses piez
3836	Con cil qui bien est aaisiez,
3837	Car il avoit assez mengié.
3838	.I. petitet a someillié
3839	Tant que il fu pres de la nuit.
3840	Ne cuidiez pas que il anuit
3841	A Primaut qui lez lui estoit,
3842	Qui la fain forment demenoit.
3843	Quant Renart ot dormi assez,
3844	Et Primaut qui estoit lassez,
3845	Le boute et il est esveilliez,
3846	Et Renart s'est mout merveilliez
3847	Quant se vit de la nuit si pres.
3848	Cil qui fu de la fain engrés,
3849	Et qui malement le tormente,
3850	Trestot maintenant li demande :
3851	« Renart, fet il, car me conseille
3852	Par quel engin, par quel merveille,
3853	Ge peüsse avoir a mengier,
3854	Car mout en ai voir grant mestier. »
3855	Renart conmence a porpenser
3856	Conment porra vers lui tenser,
3857	Lors li a dit : « Foi que vos doi,
3858	Vos en avrez par tans, ce croi,
3859	A grant plenté et a foison,
3860	Que ci pres a une meson
3861	A .I. vilain la de delez,
3862	Qui a .IIII. bacons salez,
3863	Et je sai bien, par saint Simon,
3864	Par quel endroit i enterron,
3865	Si en avrez en moie foi,
3866	Se vos volez venir o moi. »
3867	Dist Primaut : « La vostre merci,
3868	Or vos levez donques de ci,
3869	Certes, car rien tant ne desir
3870	Conme je puïsse venir.
3871	A cel ostel, si con je pens,
3872	Je n'i cuit ja venir a tens,
3873	Ne que j'aie ma pance emplie.
3874	— Si ferez par sainte Marie,
3875	Fet Renart, se me volez croire,
3876	Or venez aprés moi grant erre. »
3877	Renart maintenant si se lieve,
3878	Et sachiez que pas ne li grieve
3879	De Primaut qui si est destroit,
3880	Et li chaitis ne s'aparçoit,
3881	Ançois le sieut grant aleüre.
3882	Vers la meson vont l'ambleüre,
3883	Bien ont le droit chemin tenu
3884	Tant qu'a la meson sont venu.
3885	Renart qui savoit touz les estres,
3886	Regarde par unes fenestres
3887	Se eles estoient fremees,
3888	Mes il les voit toutes barrees,
3889	Et li huis devant clos estoient,
3890	Et cil de laiens se dormoient
3891	Et trestote voir la mesnie.
3892	Renart qui volt fere haschie
3893	Sofrir a dant Primaut le leu,
3894	Si s'apensa lores d'un jeu
3895	Que l'autre jor avoit veü
3896	— Bien l'ot visité et veü —
3897	Qu'en la meson ot .I. pertuis
3898	Qui estoit droit deriere l'uis
3899	Du cortil ; sele part s'en vet.
3900	Primaut le sieut a grant esploit
3901	Tant qu'il ont le pertuis trové
3902	Meintenant sont dedens entré,
3903	Et le pertuis petit estoit,
3904	Et Primaut qui de fain moroit,
3905	Si i entra a grant destrece.
3906	Et Renart au lardier s'adrece
3907	Qui bien sot le lieu et la place,
3908	Et dant Primaut le sieut par trace,
3909	Tant qu'il sont as bacons venuz.
3910	« Primaut, or t'est bien avenuz,
3911	Fet Renart, que mengier pouez
3912	Tant que vos soiez saoulez.
3913	Vez ci ce que vos ai pramis,
3914	Or del mengier, biax doz amis. »
3915	Cil qui estoit de fain destroiz
3916	A une part s'estoit retroiz,
3917	Si a mengié mout durement.
3918	« Ha, ha ! fet Renart, voirement,
3919	Primaut, vos me servez d'eschar,
3920	Se ne menjus de ceste char,
3921	Dont sui je fox par saint Simon.
3922	Bien puis mengier aprés poisson,
3923	Puis que je sui venuz el leu,
3924	Et que je en ai tans et lieu. »
3925	Lors ne se volt plus atargier,
3926	Del bacon conmence a mengier.
3927	Primaut menjue d'une part,
3928	Et de l'autre sire Renart
3929	Qui savoit assez plus d'engin
3930	Que Primaut le frere Ysengrin.
3931	Durement menjuent et tost ;
3932	Que il estoient en repost
3933	Et du vilain avoient doute.
3934	Renart si oreille et escoute ;
3935	A escouter fu ententis,
3936	Qu'il ne volt pas estre sorpris,
3937	Se par aventure avenist
3938	Que li ort vilain s'esperist.
3939	Primaut menjue sanz dangier,
3940	A riens n'entent fors a mengier.
3941	Il a tant mengié del bacon
3942	Que il est plus gros qu'il n'est lonc.
3943	« Renart, fet il, quant vos vodroiz,
3944	Fors de ceanz si nos metroiz ;
3945	Que tant ai mengié, plus ne puis. »
3946	Lors s'en vont droit vers le pertuis,
3947	Et Renart si s'est lanciez hors,
3948	Et dant Primaut si fu tant gros
3949	Qu'il ne pot le pertuis outrer,
3950	Et lors se prist a dementer
3951	Quant il voit qu'il n'en puet issir.
3952	« Ha ! Diex, que porré devenir,
3953	Fet se il, et que porré fere ? »
3954	Renart li dist : « Q'as tu, biau frere ?
3955	— Que j'ai ? fet il, par saint Richier,
3956	Tout outre ne me puis fichier.
3957	— Fichier ? fet Renart, tu te menz.
3958	— Et non faz, fet il, par mes denz,
3959	Je n'en puis issir, jel te di.
3960	— Or boute ta teste par ci,
3961	Fet dant Renart, por essaier
3962	Se tu ici la puez fichier,
3963	Ne bouter en nule maniere. »
3964	La passion au cuer le fiere !
3965	Plus le haoit que nule rien.
3966	Il nel disoit pas por son bien,
3967	Ainz le disoit, se Diex me saut,
3968	Por fere li .I. mauvés saut.
3969	Primaut n'i entendi nul mal,
3970	Adonques s'abessa a val,
3971	Et el pertuis sa teste mist.
3972	Renart as oreilles le prist,
3973	Si sache durement et tire,
3974	A poi le cuir ne li descire.
3975	Il sache em bas et puis en haut,
3976	Et puis desoz, mes ne li vaut
3977	Rien, que il ne set tant tirer
3978	Que d'iluec le peüst oster.
3979	« Renart, fet Primaut, sache fort.
3980	Se je remaing, c'est sanz confort,
3981	Car je vos di sanz decevoir,
3982	Se li vilains pouoit savoir
3983	Que je fusse ci enserré,
3984	Je cuit j'aroie trop alé,
3985	Ja envers li rescous n'aroie. »
3986	Et dist Renart : « Or ne t'esmoie !
3987	Je te di, se je onques puis,
3988	Tu t'en istras par cest pertuis. »
3989	A itant d'ilec se depart,
3990	Et va el bois fere une hart
3991	Qu'il li volt metre entor la teste.
3992	Quant il l'ot bien torte et bien fete,
3993	Si est arriere repairiez
3994	Conme cil qu'est joianz et liez,
3995	Qu'a Primaut voit si mal avoir.
3996	Et bien set de fi et de voir
3997	Que ançois qu'il en issi fors,
3998	Sera il corouciez del cors.
3999	Lors li a la hart el col mise.
4000	« Primaut, fait il, en nule guise,
4001	Sachiez, ne vos leroie ci.
4002	— Sire, dist il, vostre merci,
4003	Or tost, por Dieu, et si sachiez.
4004	Gardez morir ne m'i lessiez.
4005	— Non feré, fet il, par ma foi. »
4006	Del pié s'apuie a la paroi,
4007	Si sache tant con il plus puet,
4008	Et Primaut del pertuis ne muet,
4009	Ainz le semont de bien tirer.
4010	Et Renart prent a soupirer
4011	Et a gembre mout durement,
4012	Mes ne li vaut neïs noient ;
4013	Que por riens que il puisse fere
4014	Ne le puet hors del pertuis trere,
4015	Et de sachier ne se recroit.
4016	« Diex, dist Renart, ice que doit ?
4017	Saint Esperiz, et que feron ?
4018	Leré je ci mon compaignon ?
4019	Nenil, que je puisse sanz dote. »
4020	Lors ra conmencie sa rote
4021	Et de tirer et de sachier
4022	Et de tordre et de soufachier,
4023	Que du col jusque au haterel
4024	Li a reborsee la pel,
4025	Et la char qui dure estoit.
4026	Primaut si a geté .I. brait,
4027	Que bien sent que il est bleciez.
4028	Et li vilain s'est esveilliez,
4029	Si est sailliz hors de son lit.
4030	Primaut avra ja male nuit,
4031	Se li vilains le puet tenir.
4032	Quant il voit le vilain venir,
4033	Adonques ot peor de soi :
4034	« Ha ! Renart, fet il, lesse moi,
4035	Que je ne voil ci plus atendre,
4036	Vers le vilain m'estuet desfendre
4037	Ou il m'aroit ja mahaingnié.
4038	Renart l'oï, si l'a lessié,
4039	Qui n'en a pas le cuer dolent,
4040	D'ilec se part, plus n'i atent.
4041	Ne li chaut conment il aviengne,
4042	Mes que le vilain ne le tiengne.
4043	Primaut remest en mauvés leu.
4044	Li vilains est coruz au feu,
4045	Si a esprise une chandoile
4046	Et en sa main prist une astele
4047	Et si est venuz a Primaut.
4048	Et Primaut si a fait .I. saut
4049	.I. petitet en loing de lui,
4050	Et cil giete, sel consuï
4051	Si que desus le dos l'ataint,
4052	Et la chandoile si estaint.
4053	Quant la chandoile fu estainte,
4054	Primaut qui painne a eü mainte,
4055	Est au vilain sore coruz.
4056	Li vilain est au feu venuz
4057	Por sa chandoile alumer.
4058	Primaut, ou n'a que aïrer,
4059	Le vit au feu bouteculant,
4060	Si est vers lui venu errant.
4061	Par la nache du cul l'a pris ;
4062	Et cil a escrïer s'est pris :
4063	« Aïde, aïde, bonne gent ! »
4064	Et sa fame saut vistement
4065	Et prant sa quenoille en sa main.
4066	Et Primaut qui tient le vilain,
4067	Qui ses denz en la char li boute,
4068	Ne le crient gueres ne ne doute,
4069	Ne se remue, ne se muet.
4070	Et cele vient quant qu'ele puet,
4071	A .II. mains hauce le baston,
4072	Sel vet ferir sor le crepon.
4073	Boute, sache, tire et empaint,
4074	Et sachiez que pas ne se faint ;
4075	Mes tout ice riens ne li vaut,
4076	Car a Primaut gueres n'en chaut.
4077	Por son ferir, por menacier,
4078	Ne volt li vilains pas lessier,
4079	Ainz le tient mout bel et mout gent.
4080	« Suer, fet il, apele la gent,
4081	Que je plus endurer ne puis. »
4082	Cele s'en part, si ovre l'uis,
4083	A haute voiz durement crie :
4084	« Ha, bone gent, aïe, haïe !
4085	Ceanz sont venu li maufé
4086	Ja avront mon seignor tué. »
4087	Quant Primaut choisi l'uis ouvert,
4088	Qui le vilain fel et cuivert
4089	Tenoit par les naches as denz,
4090	Toutes i ot mises ses denz,
4091	Et voit que bien s'en puet aler,
4092	Lors let toute sa force ester,
4093	Si sache que la piece enporte.
4094	Fouiz s'en est par mi la porte,
4095	La fame a sor le sueil boutee,
4096	Si l'a en la boue tornee.
4097	Vers la forez s'en va le cors,
4098	Si a trouvé Renart le rous
4099	Qui en la forez l'atendoit
4100	Et durement se dementoit
4101	Par traïson et par envie.
4102	Neporquant sachiez que sa vie
4103	N'ainme il gueres ne n'a chierre,
4104	Et si li fesoit bele chiere,
4105	Que ne velt que il s'aparçoive.
4106	Et je voil que il en reçoive
4107	Males soudees en la fin.
4108	Et Primaut ne prist onques fin
4109	Tant que il est a lui venu.
4110	Et Renart qui l'avoit veü
4111	Pensis et si descoloré,
4112	Chierre fesoit d'onme adolé.
4113	Primaut le prent a aresnier :
4114	« Renart, dist il, vels tu mengier ?
4115	— Mengier ? fet il, par le cuer Dé,
4116	Tu as bien le vilain gabé.
4117	Or me di par l'ame de toi
4118	S'il t'a blecié. — Nenil, par foi,
4119	Fet Primaut, ce saches de voir,
4120	Et si puez bien de fi savoir
4121	Que je li ai fet grant donmage.
4122	J'ai une piece de sa nache
4123	Que je t'ai ici aportee. »
4124	Lors li a el giron boutee :
4125	« Tenez, fet il, et si mengiez,
4126	Char de vilain si est daintiez,
4127	Ele vaut plus que je n'apel.
4128	— Primaut, dist Renart, par ma pel,
4129	Ne foi que je doi Malebranche,
4130	Char de vilain noire ne blanche
4131	Si n'est preuz en nule saison.
4132	Ja, se Diex plet, n'en mengeron. »
4133	Primaut forment se courouça
4134	Et jure qu'il le comperra.
4135	Il bati Renart durement
4136	Sanz nul autre menacement.
4137	Renart fu trestouz esbahiz,
4138	Quant Primaut l'ot si envaïz,
4139	Si li a dit trestot en haut :
4140	« Vos avez tort, sire Primaut,
4141	Sachiez se m'avïez ocis,
4142	J'ai enfanz qui sont de grant pris,
4143	Qui bien tost, se il le savoient,
4144	L'ame du cors vos osteroient. »
4145	Quant Primaut s'oï menacier,
4146	Si n'ot en lui que coroucier.
4147	Par la cheveçaille l'a pris
4148	Conme cil qui est de grant pris,
4149	Contre terre l'a trebuchié,
4150	Sor le ventre li a marchié,
4151	Durement li fole la pance.
4152	Or est Renart en grant balance :
4153	Mout a grant peor de morir.
4154	Et Primaut conmence a ferir
4155	Durement qui ne se faint mie.
4156	Et Renart doucement li prie
4157	Merci por Dieu et por son non ;
4158	Si li doint Diex confession
4159	Que onques riens ne li forfist.
4160	A Primaut grant pitié en prist
4161	Quant l'a oï merci crïer,
4162	N'a talent de lui plus foler.
4163	De ce qu'a fet mout se repent :
4164	« Renart, fet il, a moi entent,
4165	Tu m'as fet mout mal atorner.
4166	Au vilain m'as fet mal mener. »
4167	Renart li dist : « Par saint Simon,
4168	Ce savra Noble le lion. »
4169	Et Primaut dist isnelement :
4170	« Tenez m'amende vistement. »
4171	Renart ne volt autre riens nee.
4172	« Ha ! Primaut, fet il, mout m'agree
4173	Que l'acordance sera fete.
4174	— Renart, fet Primaut, mout me hete
4175	Qu'el sera faite demanois.
4176	— Or en venez tost en cel bois,
4177	Si m'en fetes .I. serement.
4178	— Mout volentiers, se Diex m'ament,
4179	Fet Primaut, et a bele chierre,
4180	Que vostre amor ai je mout chierre, »
4181	A tant se metent a la voie
4182	Renart et Primaut a grant joie,
4183	Tot gentement et tout en pes,
4184	Primaut devant, Renart aprés.
4185	Tant ont alé et tant venu
4186	Qu'il sont a .I. piege venu
4187	Que Renart i savoit devant.
4188	A Primaut dist : « Venez avant,
4189	Ici endroit gist .I. cors saint
4190	Qui est el ciel avec les sains,
4191	Bon martirs et bon confessors.
4192	Ci illeques en gist le cors,
4193	L'ame est en la Dieu compaingnie.
4194	Il fu preudons de sainte vie,
4195	Si a toz jors Diex honnoré,
4196	De bon cuer servi et amé.
4197	Hermites a esté lonc tans,
4198	Ci fu mis quant fini son tans,
4199	Ci gist et mout fet a amer.
4200	Ici pouez sor sains jurer
4201	Que par vos n'iere plus batu,
4202	Mon ami serez et mon dru.
4203	Se nel fetes, je n'en puis mes.
4204	— Par la foi que doi sainte Agnés,
4205	Ce dist Primaut, jel feré bien.
4206	Ne vos estuet douter de rien,
4207	Mes veraiement le sachiez. »
4208	Dist Renart : « Dont vos abessiez,
4209	Et vos agenoilliez ici. »
4210	Puis a andeus ses piez flechi,
4211	Et mist sor le piege sa main,
4212	Et dist : « Si m'aït saint Germain
4213	Et trestous les sains de cest mont
4214	Et trestouz ceus qui ici sont,
4215	Que ja mes jor de mon aé
4216	A dant Renart mal ne feré,
4217	N'a home qui soit de sa part,
4218	Ainz ameré toz jors Renart. »
4219	A tant s'est Primaut abessiez,
4220	Sor le piege s'est apoiez
4221	Tot souavet et belement.
4222	Lever se voloit durement,
4223	Le pié met sus, la clef destort
4224	Si souef c'onques n'en sot mot,
4225	Avoit pris par le pié Primaut.
4226	Quant Renart l'a veü, si saut
4227	D'autre part, et Primaut s'escrie :
4228	« Sire Renart, aïe, aïe !
4229	Aïdiez moi, saint Lienart,
4230	— Tu es parjure, dist Renart,
4231	Par qoi le cors saint te detient.
4232	De toi aidier a moi que tient,
4233	Quant Dieu en velt venjance prandre ?
4234	Por toi aidier n'i voil main tendre.
4235	Or remaing ci, qar je m'en vois.
4236	N'ai plus cure de ton jenglois,
4237	Je me sui bien de toi vengiez,
4238	Diex le set que mout en sui liez. »
4239	A tant s'en vet delivrement
4240	Et let Primaut el tornoiant
4241	Qui mout grant painne i soufri.
4242	Le pié illeques li rompi,
4243	Et dant Renart li forsenez
4244	S'en est tot maintenant tornez,
4245	Et si s'en est tornez ariere
4246	En Malpertuis en sa tesniere.
4247	En sa voie prist .I. oison
4248	Qu'il trouva lez une meson
4249	A .I. vilain ou il passoit,
4250	Mout en est liez, grant joie en fet.
4251	Encontre lui vint Hermeline
4252	Qu'il ainme d'amor enterine,
4253	Et grant joie en font si enfant
4254	Qui mout en sont lié et joiant.
4255	Renart a Hermeline conte
4256	Con il a fet a Primaut honte,
4257	Et qu'il fist a Tybert le chat
4258	Sa qeue perdre par barat
4259	En la huche ou humoit le let.
4260	Cele s'en rit, grant joie en fet,
4261	Avis li est tout a trouvé
4262	Quant son mari a recovré.
4263	Ce fu a .I. tens de pascor
4264	Qu'Isengrin estoit a sejor,
4265	Si pensoit mout a son afere,
4266	Et li sovint d'un grant contraire
4267	Que dant Renart li avoit fet ;
4268	Si en fu en mout grant deshet,
4269	Si en soupira mout forment
4270	Por la honte dame Hersent,
4271	Si en fu mout forment pensis,
4272	Mout corouciez et mout marris.
4273	Et en son cuer avoit grant duel
4274	De sa fame : contre son voil
4275	Li avoit dant Renart foutue,
4276	Dont il a mout grant honte eüe ;
4277	Si asembla de ses amis,
4278	Et lor a a conseil requis
4279	Qu'il l'aïdent a conseillier
4280	Conment il se porra vengier.
4281	Lors alerent au parlement
4282	Et en dist chascun son talent.
4283	Quant orent dit lor volenté,
4284	En la fin se sont acordé
4285	A ce qu'il s'en alast clamer
4286	La ou porra le roi trover,
4287	Et maint o lui dame Hersent.
4288	A tant finent lor parlement,
4289	Si s'en est chascun retornez.
4290	Ysengrin s'est acheminez
4291	Et erré tant qu'il vint a cort.
4292	Or cuit que il tendra mout cort
4293	Renart le rous, s'il puet tant fere
4294	Qu'a jugement le puist atrere,
4295	Car mout ert vezïez et sages
4296	Et sot mout de divers langages,
4297	Et li rois l'ot fet connoistable
4298	De sa meson et de sa table.
4299	Parvenu sont jusque au palés
4300	La ou li rois tenoit ses plés.
4301	La cort estoit grant et pleniere,
4302	Bestes i ot de grant maniere,
4303	Foibles et fors, granz et petites
4304	Qui toutes sont au roi sougites.
4305	Li rois sist en .I. faudestuet,
4306	Itel con a tel home estuet.
4307	Tot environ siet en coronne
4308	Sa mesnie qui l'avironne ;
4309	N'i a .I. sol qui noise face.
4310	A tant es vos en mi la place
4311	Dant Ysengrin, lui et s'amie,
4312	Qui la clamor ont aramie.
4313	Trestuit li autre font scilence,
4314	Et mesire Ysengrin conmence
4315	Devant le roi en soupirant :
4316	« Rois, justice va enpirant,
4317	Veritez est tornee a fable,
4318	Nule parole n'est estable.
4319	Vos feïstes le ban roial
4320	Que ja mes jugement roial
4321	N'osast nus fraindre ne brisier.
4322	Renart ne vos velt tant prisier
4323	C'onques tenist par contredist
4324	Ne vostre ban ne vostre dit.
4325	Renart est cil qui toz max seme,
4326	Car il m'a honi de ma fame.
4327	Renart ne doute mariage,
4328	Ne loiauté ne comperage.
4329	Pire est que je ne vos puis dire.
4330	Ne cuidiez mie, rois, biau sire,
4331	Que jel die por lui reter,
4332	Ne por blasme sor lui jeter.
4333	Rien que je die n'est mençonge,
4334	Vez ci Hersent qui tot tesmoine. »
4335	« Voire voir, sire, ce dist ele,
4336	Des le jor que je fui pucele
4337	M'ama Renart et porsuï,
4338	Mes je li ai tot jors foui,
4339	N'ains ne voil mon cuer apoier
4340	A riens qu'il me seüst proier.
4341	Et puis que je pris mon seignor,
4342	Me refist il enchauz graingnor,
4343	Mais je n'i voil onques entendre.
4344	Ne ainz mes ne me pot sorprendre
4345	Trusqu'a l'autrier en une fosse
4346	Ou j'estoie auques crasse et grosse.
4347	Serreement fui el pertuis,
4348	Il s'en issi par .I. autre huis,
4349	Par derier vint, si me honni
4350	Tant con li giex li abeli.
4351	Ce vit Ysengrin mes mariz
4352	Qui dolent en est et mariz.
4353	Je sui cele qui ai la honte. »
4354	Quant ele ot parfiné son conte,
4355	Ysengrin le ra entrepris :
4356	« Voire voir, sire, je repris
4357	Renart le rous a cest mesfet.
4358	Que vos en semble ? A il mesfet
4359	Bien ne reson en cest endroit ?
4360	A vos m'en claim, fetes m'en droit
4361	Par devant trestoz vos barons
4362	De qanque reter le savrons.
4363	Et si vos di tout sanz dangier
4364	Que dant Renart ala tencier
4365	A mes loviaux en la tesniere,
4366	Et qu'il pissa sor la loviere,
4367	Si les bati et chevela,
4368	Et avoutres les apela,
4369	Et dist que coux estoit lor pere,
4370	Et qu'il avoit foutu lor mere.
4371	Tout ce dist il, mes il menti.
4372	N'onques por ce ne s'alenti
4373	De ma grant honte porchacier.
4374	L'autrier estoie alé chacier,
4375	Hersent estoit o moi venue.
4376	La fu ceste desconvenue
4377	Que je vos ai ci acontee.
4378	Je les sorpris a la montee,
4379	Si le blamoi de cest afere,
4380	Mes il m'en ofri droit a fere
4381	.I. serement por lui desfendre
4382	Tot la ou jel voudroie prendre.
4383	Por ce me fetes jugement,
4384	Et amendez si belement
4385	Cest mesfet et ceste descorde
4386	Q'autre musart ne s'i amorde. »
4387	Isengrin a son claim finé,
4388	Et le lion le chief cliné,
4389	Si conmence .I. poi a sourire.
4390	« Avez vos, fet il, plus que dire ?
4391	— Sire, je non ; de tant me poise
4392	C'onques en fu meüe noise,
4393	Ne que j'en sui si vergondez. »
4394	« Hersent, dist li rois, responnez
4395	Qui vos estes ici clamee
4396	Que dant Renart vos a amee.
4397	Et vos, amastes le vos onques ?
4398	— Je non, sire. — Or me dites donques,
4399	Por qoi estïez donc si fole
4400	Qu'en sa meson alïez sole,
4401	Des que vos n'estïez s'amie ?
4402	— Merci, sire, ce n'i a mie.
4403	Se vos plet, miex dire pouez
4404	Selonc le claim que vos oez,
4405	Que je vos di, li connoistables,
4406	Mesire, qui bien est estables,
4407	Qui ensemble o moi la vint,
4408	Ou ceste vergoingne m'avint.
4409	— Ert il o vos ? — Ouil, sanz faille.
4410	— Qui cuidast ce, que Diex i vaille,
4411	Que il esforcier vos deüst
4412	La ou vostre mari seüst ? »
4413	Lors s'en est Ysengrin levez.
4414	« Sire, fet il, vos ne devez,
4415	Se vos plet, moi ne lui desfendre,
4416	Ainz devez plainement entendre
4417	A la clamor, que que nus die,
4418	Tant c'on l'ament ou escondie ;
4419	Que je vos di bien a fiance
4420	Que cil qui vos a fait liance,
4421	Que se Renart ert ci presenz,
4422	Je mosteroie qu'a Hersenz
4423	Jut il a force, que jel vi,
4424	Par la foi que je vos plevi. »
4425	Le lyon par sa grant franchise
4426	Ne vost soufrir en nule guise
4427	Que fust en sa cort mal menez
4428	Qui d'amors fust achoisonnez.
4429	Et s'il quidast que non feïst,
4430	Sachiez, volentiers le guerpist
4431	Envers Renart de sa querele
4432	Dont mesire Ysengrin l'apele.
4433	Et quant il voit qu'il velt tencier,
4434	Si conmença a agencier,
4435	Si li respondi mot a mot :
4436	« Ce, fait il, que Renart l'amot
4437	L'escuse auques de son pechié.
4438	S'il par amors vos a trichié,
4439	Certes, preuz est et afaitiez.
4440	Et neporquant s'ert il traitiez
4441	Par jugement et par raison
4442	Selonc l'esgart de ma meson,
4443	Bien en feré prendre conroi. »
4444	Li chameus siet joste le roi,
4445	Mout fu en la cort cher tenuz.
4446	De Lombardie estoit venuz
4447	Por aporter mon seignor Noble
4448	Treü devers Costentinoble.
4449	La pape li avoit tramis,
4450	Ses legas ert et ses amis.
4451	Mout fu sages et bon legistres.
4452	« Mestre, fait li rois, s'ainz oïstes
4453	En vostre terre tex complaintes
4454	Con a ma cort a l'en fait maintes,
4455	Bien vodrions de vos aprendre
4456	Quel jugement en en doit rendre.
4457	— Quare, mesire, me audite.
4458	Nos trovons en decrez escrite
4459	Legem expresse publicate
4460	De matremoine violate.
4461	Primes le doiz examinar,
4462	Et s'il non se puisse espurgar,
4463	Grever le puez si con te place,
4464	Que mout a grant chose mesface.
4465	Hec est en la moie sentence,
4466	S'estar ne velt en la sentence,
4467	Desi que parmaine conmune
4468	Universe soue pecune,
4469	De lapidar la corpe ou ardre
4470	De l'aversier de la Renarde.
4471	Et se vos siez bone rege,
4472	Se ost qui destruie la lege
4473	Et qui la vos esteut parar,
4474	Il les doie fort comparar.
4475	Mescere, par la corpe sainte,
4476	Se lo jugement sioit fainte,
4477	Et tu non soies bon seignor.
4478	Fai droit jujar por ton henor
4479	Par la sainte cruche de Dé.
4480	Que tu ne soies bone ré,
4481	Se reson ne droit ne vels far
4482	Si con fist Julius Cesar,
4483	Et en cause faches droit dir,
4484	Se tu vels estre bone sir.
4485	Videte bonne favelar,
4486	Par la foi teue, tien toi car.
4487	Se ne tiens car ta baronnie,
4488	Rent toi por amender ta vie.
4489	N'aies cure de roialtat.
4490	Se tu ne juges par bontat,
4491	Se tu ne gardes bien t'enor,
4492	Tu non sies bone seignor.
4493	Favelar, roi, quanque te place,
4494	Plus ne te di ne plus n'en face. »
4495	Quant li baron l'orent oï,
4496	Tiex i a qui sont esjoï,
4497	Et tiex qui en sont coroucié.
4498	Li lyon a le chief drecié :
4499	« Alez, fet il, vos qui ci estes,
4500	Les plus vaillans, les graignors bestes,
4501	Si jugiez de ceste clamor
4502	Se cil qui est sorpris d'amor
4503	Doit estre de ce encoupez
4504	Que ses compains est acoupez. »
4505	A ces paroles lievent sus,
4506	Du tref roial s'en vont en sus
4507	A une part por conseillier.
4508	Plus en i ala d'un millier.
4509	Dant Brichemers le cerf i va
4510	Qui de mautalent s'aïra
4511	Por Ysengrin qui est trichiez,
4512	Et Bruns li ors s'est afichiez
4513	Qu'il vodra mout Renart grever.
4514	Avec els .II. ont fet lever
4515	Baucent le sengler qui de droit
4516	En nul sens guenchir ne vodroit,
4517	Ensemble sont a parlement.
4518	Li cers parla premierement
4519	Qui s'est sor Baucent acordez :
4520	« Seignors, fait il, ore escoutez.
4521	Vos avez oï d'Ysengrin,
4522	Nostre ami et nostre voisin,
4523	Con il a Renart acusé.
4524	Mes nos avons en cort usé,
4525	Quant l'en se plaint de forfeture
4526	Et l'en en velt avoir droiture,
4527	Prover l'estuet par tierce main,
4528	Que tiex porroit d'ui a demain
4529	Fere clamor a son voloir
4530	Dont autre se porroit doloir.
4531	De sa fame vos rediron :
4532	Celui a il en sa prison
4533	Quant que il velt dire et taisir,
4534	Tot li puet fere a son plaisir,
4535	Et bien mentir a escïent.
4536	Ne sont mie fuisicïent
4537	Itel tesmoing a esprover,
4538	Autre li covendra trover.
4539	— Par Dieu, seignors, ce a dit Bruns,
4540	Des jugeors sui ge li uns,
4541	Puis que nos somes ci ensemble,
4542	Je diré ce que il me semble.
4543	Dant Ysengrin est connoistables
4544	Et bien de la cort et creables.
4545	Mes se il fust .I. bareteres,
4546	Ou faus ou traïtres ou lerres,
4547	Sa fame ne li peüst mie
4548	Porter tesmoing ne garantie.
4549	Mes Ysengrin est de tel non
4550	Que s'il n'i avoit se lui non,
4551	Si le porroit on tres bien croire.
4552	— Par foi, sire, dist Baucent, voire.
4553	Mes autre chose i a encore :
4554	En vostre foi, car dites ore
4555	Qui est li pires ne li mieudres.
4556	Chascun se velt as bons acueudre.
4557	Se vos dites que Ysengrins
4558	Est li mieudres de ses voisins,
4559	Renart li voudra contredire
4560	Que il n'est mains loiax ne pire ;
4561	Chascun si se tient a preudome.
4562	Por ce vos di a la parsome,
4563	Ce ne puet estre que vos dites,
4564	Dont ne serïez vos pas quites.
4565	Chascun porroit tel clamor fere,
4566	Por sa fame a garant trere,
4567	Et dire : “cent sols me devez”,
4568	Dont maint home seroit grevez.
4569	Ce n'ert pas fait la ou je soie.
4570	Issuz estes fors de la voie.
4571	A vos me tieng, dant Brichemer,
4572	Il n'a home jusqu'a la mer
4573	Qui en deïst plus sagement
4574	Ne loiauté ne jugement.
4575	— Seignors, ce dist Platiaus li dains,
4576	D'autre chose est ore li clains,
4577	Que mesire Ysengrin demande
4578	Estroitement de sa viande
4579	Que Renart prist en sa meson
4580	A force par male raison,
4581	Et qu'il pissa par mal respit
4582	Sor ses enfanz en son despit,
4583	Si les bati et chevela,
4584	Et avoutres les apela ;
4585	Et a ce afiert grant amende.
4586	Se dant Renart ne li amende,
4587	Et il s'em puet a tant estordre,
4588	Encor s'i voudra il amordre. »
4589	Et lors dist Bruns : « C'est veritez.
4590	Honniz soit et deshennorez
4591	Qui ja Renart consentira
4592	Que .I. preudonme honnira
4593	Et si li toudra son avoir,
4594	Si n'en porra nul droit avoir,
4595	Dont aroit il borse trovee.
4596	Ce seroit folie provee,
4597	Se li rois ses barons ne venge
4598	Que Renart honist et laidenge.
4599	Mes a tel morsel itel teche,
4600	Chaz set bien quel barbes il leche.
4601	Je ne cuit pas, sauve sa grace,
4602	Que mesire s'onor i face,
4603	Qui s'en aloit ore riant,
4604	Et Ysengrin contraliant
4605	Por .I. garçon, .I. losengier.
4606	Diex me dont de son cors vengier !
4607	Por Dieu, fait il, ne vos soit grief ;
4608	Je vos feré .I. conte brief
4609	Du traïtor felon encrime
4610	Con il conchia moi meïsme.
4611	Renart qui mout estoit haïz
4612	Avoit dejoste .I. plaiseïz
4613	Une riche vile espïee
4614	Novelement edefïee.
4615	Lez le bois avoit .I. manoir
4616	Ou .I. vilain soloit manoir
4617	Qui mout avoit cos et gelines.
4618	Renart en fist tiex deceplines
4619	Que bien en menja plus de .XXX.,
4620	Toute i avoit mise s'entente.
4621	Li vilain fait Renart guetier,
4622	Ses chiens avoit fait afaitier.
4623	El bois n'avoit sente ne triege
4624	Ou il n'eüst coupel ou piege,
4625	Ou trebuchet ou laz tendu,
4626	Ou laz ou roisel estendu.
4627	Renart greva qanque il pot,
4628	Car a la vile aler ne sot.
4629	Dont se porpensa li deables
4630	Que g'iere grant et bien veables,
4631	Et il ert petiz et menuz,
4632	Si i seroie ainz retenuz.
4633	Ou fust a bois ou fust a plain,
4634	Plus tost meïst on en moi main ;
4635	Ou que nos fusomes nos dui,
4636	L'en tendroit ains a moi qu'a li,
4637	Et ge miex i fusse atrapez,
4638	Et il plus tost fust eschapez.
4639	Il savoit bien que je aim miel
4640	Plus que chose qui soit soz ciel.
4641	A moi vint en esté ouen
4642	Devant la feste saint Jehen.
4643	“Ahi ! dist il, biau sire Brun,
4644	“Quel vessel de miel je sai un !
4645	“— Et ou est ? — Chiés Costant des Noes.
4646	“— Porroie i ge metre les poes ?
4647	“— Ouil, je l'ai tout espïé.”
4648	Li blé estoient espïé.
4649	Le postis trovames ouvert,
4650	S'entrames enz par l'uis ouvert,
4651	Lez une granche en .I. vergier.
4652	La nos deümes herbergier
4653	Et gesir trestout en repos
4654	Desi au vespre entre les cos.
4655	Cele nuit a l'aserisier,
4656	Devion le vessel brisier,
4657	Le miel mengier et retenir.
4658	Mes li gloz ne se pot tenir,
4659	Vit les gelines el paillier,
4660	Si conmença a baaillier.
4661	Il les asaut, eles crïerent.
4662	Et li vilain qui laiens erent
4663	Lievent la noise par la vile.
4664	Tost en i ot plus de .II. mile,
4665	Vers le cortil vindrent corant,
4666	Et Renart durement huiant,
4667	Plus de .XL. en une route.
4668	Ne fu merveille se j'oi doute ;
4669	Les granz galoz en sui tornez.
4670	Renart se fu tost destornez
4671	Qui sot les pas et les destroiz,
4672	Sor moi torna toz li esfroiz.
4673	Quant jel vi trere a une part :
4674	“Conment, dis ge, sire Renart,
4675	“Volez me vos lessier em place ?
4676	“— Qui miex porra fere, si face,
4677	“Biau sire Brun, or du troter,
4678	“Que besoing fet viele troter.
4679	“Fetes del miex que vos pouez,
4680	“Se tranchans esperons n'avez
4681	“Et bon cheval por tost aler.
4682	“Cil vilain vos vodront saler.
4683	“Or oez con il font grant noise.
4684	“Se vostre peliçon trop poise,
4685	“Ja n'en soiez desconfortez :
4686	“Il vos sera par tans portez.
4687	“G'irai avant en la cuisine,
4688	“Si porteré ceste geline,
4689	“Si la vos apareilleré,
4690	“Dites quel saveur g'i feré.”
4691	A tant li traïtre se lasse,
4692	Si me gerpi en mi la place.
4693	La noise ala si engrenant,
4694	Li chien m'alerent ataingnant.
4695	A moi se lient pelle melle,
4696	Et pilez volent conme grelle,
4697	Si cornent li vilain et huient
4698	Que tuit li champ entor en bruient.
4699	Quant j'oï les vilains corner,
4700	Qui lors me veïst trestorner
4701	Vers les vilains tot abandon,
4702	Et fouir et mordre de randon,
4703	Hurter et batre et desconfire,
4704	Bien peüst por verité dire
4705	Que ainz ne fu veüe beste
4706	Qui de chiens feïst tel tempeste.
4707	Bien me peüsse d'eus desfendre,
4708	Quant je vi les pilez descendre
4709	Et les saietes barbelees
4710	Chaoir entor moi granz et lees,
4711	Quant les vi venir, si m'en part.
4712	Les chiens choisi de l'autre part,
4713	Vers les vilains ving eslessiez.
4714	A tant me fu li chans lessiez ;
4715	N'i ot si hardi ne si cointe,
4716	Des que je fis vers euls ma pointe,
4717	Qui lors ne s'en tornast fuiant.
4718	Je ving l'un d'eus aconsuiant,
4719	A terre a mes piez le cravent.
4720	.I. autre s'en aloit fuiant
4721	Qui portoit une grant maçue.
4722	Cil que je ting s'escrie et hue,
4723	L'autre retorne, si me grieve.
4724	A .II. mains la maçue lieve,
4725	Tel coup me feri lez l'oreille,
4726	Chaoir me fist, voille ou ne voille.
4727	Quant je me senti si coisié,
4728	Son compaingnon li ai lessié,
4729	Si sailli sus et il s'escrient,
4730	Et li chien a moi se ralient,
4731	Si me chacent et me detirent.
4732	Quant li vilain entre eus ce virent,
4733	Estes les vos toz apoingnant,
4734	De lor glaives me vont poingnant,
4735	Pierres jetent, saietes traient,
4736	Et li mastin crïent et braient.
4737	La ou je poi .I. d'els ataindre,
4738	De toutes parz me vi ataindre.
4739	Je vi que g'iere mout plaiez,
4740	Adonc fui auques esmaiez.
4741	Vers le bois conmencé a tendre
4742	Par la ou la presse estoit mendre,
4743	Si m'en estors au miex que poi.
4744	Retenuz fusse a bien poi,
4745	Mes que fuiant, que desfendant,
4746	Par une broce, en .I. pendant,
4747	Mau gré trestoz mes anemis,
4748	Fis ge tant que el bois me mis.
4749	Einssi dant Renart m'a bailli
4750	Par les gelines q'asailli.
4751	Mes ne le di por clamor fere,
4752	Mes por essample de lui trere.
4753	Or s'est clamez dant Ysengrin,
4754	L'autrier se clama Tiecelin
4755	Qu'il le pluma en traïson ;
4756	Si le voloit metre em prison
4757	Tybert li chas en .I. chepel
4758	Ou il redut lessier la pel ;
4759	Et puis refist il bien que lerre
4760	De la mesenge sa conmere,
4761	Quant il en besant l'asailli
4762	Conme Judas qui Dieu traï ;
4763	S'en doit bien estre conseil pris,
4764	Quant il si sovent est repris,
4765	Que nos i avons grant pechié
4766	Qui tant li avons alechié. »
4767	Li ors a parlé longuement,
4768	Baucent li respondi briément :
4769	« Mesire Bruns, fet il, cist plais
4770	N'ert parfinez as premiers trais,
4771	Encor n'est ore aconseüe
4772	La clamor qui ci est venue.
4773	Mout seroit sages qui savroit
4774	Jugier d'un droit, et il n'avroit
4775	L'autre partie encor atainte.
4776	Nos avon oï la complainte,
4777	Or devon la response atendre,
4778	Et l'un droit aprés l'autre rendre,
4779	Tant que l'en viengne a la parsonme :
4780	En .I. jor ne fist l'en pas Ronme.
4781	Ne di pas por Renart tenser,
4782	Mes nus ne doit a ce penser
4783	Que nos les mellomes a tort,
4784	Que pechiez seroit et grant tort,
4785	Que ne sai que dire en doions
4786	Devant qu'ensemble les voions.
4787	Quant Renart ert a cort venuz,
4788	Et cist clains sera retenuz
4789	Qu'Isengrin a ci amené,
4790	Dont a primes ert ordené
4791	Conment sera de l'amendise
4792	Par le jugement de justice. »
4793	Ce dist li singes Cointeriaus :
4794	« Mal dahez ait cil hateriaus,
4795	Se vos ne dites que i a. »
4796	Et li ors respondu li a :
4797	« N'estes mie trop forsenez,
4798	Quant devers Renart vos tenez,
4799	Qu'entre vos .II. savez assez.
4800	Maint mauvés pas a il passez,
4801	Si fera il encor cestui,
4802	Se l'en velt croire vos et lui. »
4803	Le singe voit qu'il se corouce,
4804	Petit li est de ce qu'il grouce,
4805	Moe li fet por plus irestre :
4806	« Se Dex vos saut, fet il, biaus mestre,
4807	Or me dites en vostre endroit :
4808	Que en dirïez vos por droit ?
4809	— Soz ciel n'a cort, par saint Richer,
4810	Que n'osasse bien affichier
4811	Que j'en devroie estre creüz,
4812	Que trestouz cist max est venuz
4813	Par dant Renart et par sa corpe,
4814	Et qu'Isengrin a droit l'encorpe,
4815	Et qu'alez or plus atendant,
4816	Quant la chose est venue avant
4817	Que il est pris en avoutire
4818	Meesmement de sa conmere ?
4819	Bien se desresnent envers lui
4820	Hersent et Ysengrin cil dui.
4821	Por ice seroit avenant
4822	Que Renart fust pris maintenant,
4823	Puis li liast on poins et piez,
4824	Si fust jetez trestoz lïez
4825	En la chartre ou en la jeole,
4826	Puis n'i eüst autre parole
4827	Que de fuster ou d'escoillier,
4828	Des qu'il esforce autrui moillier.
4829	D'esforcier fame n'i a el,
4830	Nis s'ele ert fame conmunel.
4831	L'en en doit fort justice prandre
4832	Que autre foiz n'i ost entendre.
4833	Et qu'est dont d'une fame espouse
4834	Qui dolente en est et hontouse
4835	De ce que son mari le sot ?
4836	Et qui cuide Ysengrin si sot
4837	Qu'il eüst plet de ce meü,
4838	S'il ne l'eüst as eulz veü ?
4839	De tant est il plus vergondez,
4840	Se cist mesfet n'est amendez,
4841	Dont Ysengrin tesmoing li porte :
4842	Dont sera bien justice morte. »
4843	Dist li singes : « Si a dur conte
4844	C'on baillist henor a tel honte
4845	C'un preudonme por tel mesfet !
4846	Por Dieu, se Renart a mesfet,
4847	De pecheor misericorde,
4848	Si en fetes aucune acorde.
4849	Li leus est mendre c'on ne cuide,
4850	Et grant vent chiet a poi de pluie.
4851	Renart n'est pas vaincuz encore ;
4852	Encor vendra, ce cuit, autre ore.
4853	Dist en avez vostre plaisir,
4854	S'avez perdu .I. biau taisir. »
4855	Dant Brichemer fu mout voiseus,
4856	Ne fu jenglerres ne noiseus,
4857	Si con cil autre compaingnon.
4858	« Seignors, fet il, or en prenon
4859	.I. jor de cest acordement.
4860	Renart en face serement
4861	Et l'amende par tel devise
4862	Con il a Ysengrin pramise.
4863	Car si con li singes le dit,
4864	Ne por mesfet ne por mesdit
4865	Qui n'est apert ne reconnuz,
4866	Ne doit ja estre plet tenuz
4867	D'ome afoler ne de desfere,
4868	Ainz i afiert la pes a fere.
4869	Mes primes gardons par mesure
4870	Qu'il n'i ait riens de sorpresure.
4871	Une chose qui mout me serre :
4872	Se li rois n'est en ceste terre,
4873	Devant qui ert li plaiz traitiez ?
4874	Se Renart n'en estoit haitiez,
4875	Li chien Frobert de la Fontaine,
4876	Cil nos en metra hors de paine.
4877	En lui a mout bon chien et vrai,
4878	Ne ja honme ne trouverai
4879	Qui ne die que c'est bien fet
4880	Qu'en a devant li mis cest plet. »
4881	A ce se sont tuit asenti
4882	Que nus d'eus ne s'en repenti.
4883	Li conseuls ne fu plus tenuz.
4884	Estes les vos avant venuz
4885	A grant joie et a grant baudor
4886	Devant le roi el consitor.
4887	Tuit li autre vont arestant,
4888	Et Brichemer fu en estant
4889	Qui la parole a conmencie.
4890	Bien l'a conduite et agencie
4891	Si conme bons restorïens :
4892	« Sire, fait il, nos estïens
4893	Alé le jugement enquerre
4894	Selonc la guise de la terre.
4895	Trouvé l'avon, mes n'est qui die.
4896	Jel diré, puis que l'en m'em prie,
4897	Volentiers, sauve vostre grace. »
4898	Li lyon li torne la face,
4899	De l'otroier li a fet singne,
4900	Et dant Brichemer li encline.
4901	« Seignors, fet il, or m'entendez,
4902	Et se je fail, si m'amendez.
4903	Ce m'est avis que nos deïsmes
4904	D'Ysengrin qui se clama primes,
4905	Que toute sa droiture avra
4906	De quanque demander savra.
4907	Mes il li covendroit trouver,
4908	Se il la chose velt prover,
4909	Soi tierz por amender son droit
4910	A jor nonmé ou orendroit.
4911	Puis feïsmes par droit ester
4912	Qu'il ne pouoit riens conquester,
4913	Ne droit n'estoit qu'il conquersist
4914	Por riens que sa fame deïst.
4915	Brun et Baucent en desputerent,
4916	Mes cil qui avec nos la erent
4917	Se tindrent miex a ma partie.
4918	Mes la chose est si bien partie
4919	Que chascun avra sa droiture.
4920	Puis gardomes en quel mesure
4921	Et quant sera la loi descrite
4922	Si qu'Isengrin claint trestot quite.
4923	C'iert diemenche par matin
4924	Devant Roonel le mastin.
4925	La menderé Renart qu'il viengne,
4926	Et qu'en tel guise se contiengne
4927	Qu'il face sa pes de par Dé,
4928	Si con nos l'avons esgardé. »
4929	Li lyon respont en riant :
4930	« Ja par les sainz de Belleant,
4931	Ne fusse si liez por .C. livres
4932	Con de ce que j'en sui delivres.
4933	Or ne m'en voil plus entremetre,
4934	Ainz lor donré jor de plait metre.
4935	Tuit i seront mi compaingnon
4936	Devant Roonel le gaingnon,
4937	Li chien Frobert de la Fontaine,
4938	Aprés la messe diemeine.
4939	Renart se velt adés repondre,
4940	Mes je le feré a semondre.
4941	Grimbert le tesson i ira,
4942	Et de nostre part li dira
4943	Que aprés la porcession
4944	Li face satifasion,
4945	Ne ja riens il n'en contredie
4946	De quanque Roonel li die. »
4947	A cest mot se sont tuit tenu,
4948	Et foible et fort, jane et chanu.
4949	A son ostel s'en va chascun,
4950	Brichemer et Baucens et Brun,
4951	Et d'autre une grant partie,
4952	Et quant la cort fu departie.
4953	Grimbert va son mesage fere
4954	Droit a Malcrues en son repere,
4955	Trouve Renart et si li conte
4956	Conment li baron et li conte
4957	L'ont atorné del plet a fere :
4958	Si en sera Roonel maire,
4959	Gart qu'il i soit, li rois li mande.
4960	Renart dist que miex ne demande,
4961	Tres bien i ert et bien fera
4962	Qanque la cort esgardera.
4963	Grimbert s'en va, Renart remaint.
4964	Or li covient qu'il se demaint
4965	Plus sagement que il ne voille.
4966	Mes mout est fox et mout s'orgueille
4967	Ne se porquert ne ne porchace,
4968	Ne li chaut gueres qui le hace :
4969	Con puet, si praigne ses aferes.
4970	Mes Ysengrin, ses aversaires,
4971	N'a pas la chose en tel despit,
4972	C'au tierz jor devant son respit
4973	Vindroit a Roonel devant,
4974	Qui se deduit en abaiant,
4975	Et gist el paillier a grant aise,
4976	Sor le fumier delez la haise.
4977	Ysengrin le voit, si l'eschive,
4978	Mes il le rapele par trive,
4979	Si li a dit mout sinplement :
4980	« Je vos dirai tot erroment
4981	Que je sui venuz a vos querre.
4982	Moi et Renart si avons guerre,
4983	Car il a mout vers moi mespris.
4984	Je m'en clamai, jor en ai pris
4985	Aprés la messe diemenche.
4986	Ci outre n'a ne tor ne guanche,
4987	Renart i ert par tel devise
4988	Que vos ferez du plet justice.
4989	Et l'en m'a dit par jugement
4990	Que Renart par .I. serement
4991	Se doit envers moi escondire
4992	De qanque je li savré dire.
4993	Or vos proi ge, con mon ami,
4994	Que vos soiez du plet a mi
4995	Tant que nos l'aions confondu.
4996	Tout ai clamé et respondu ;
4997	N'i a mes autre chose a fere
4998	Que porchacier le saintuere,
4999	Mes de ce sui mout esgarez.
5000	— Par foi, fet il, assez avrez
5001	En ceste vile sains et saintes,
5002	Ja mar en ferez tiex complaintes.
5003	Tres bien en serez conseilliez,
5004	Car je serai apareilliez
5005	Fors de la vile en .I. fossé,
5006	Vos me tendrez por enossé,
5007	Direz que je sui mehaingniez.
5008	Je me guerai denz rechingniez,
5009	Le col plaié, la langue traite.
5010	La ert vostre assemblee faite,
5011	Renart i ert, et vos li dites
5012	Qu'il sera bien envers vos quites,
5013	S'il puet jurer desor mon dent
5014	Qu'il n'a mespris envers Hersent.
5015	S'il tant s'aproche de mon groing
5016	Que jel puisse tenir au poing,
5017	Bien porra dire ainz qu'il m'estorde :
5018	Ainz ne vit mes saint qui si morde.
5019	Et s'il de ce se velt retraire,
5020	Qu'il ne parviengne au saintuaire,
5021	Ne puet aler la ou bien ait,
5022	Que je avré mis en agait
5023	Bien plus de .XL. gaingnons
5024	De touz nos meillors compaingnons,
5025	Des plus igniax, des plus aidables.
5026	Dont i ert Renart que deables,
5027	Se par reliques ou par chiens
5028	Ne puet chaoir en nos lïens.
5029	Diex vos saut, pensez de bien fere. »
5030	Ysengrin se met el repere,
5031	En la forest en une lande.
5032	Mout se porquert et molt demande
5033	La ou a nul de ses amis.
5034	N'i a nul mesage tramis,
5035	Mes il meïsmes le va querre
5036	A plain et a bois et a terre,
5037	Ne remest ne chanuz ne chauz.
5038	Dont Brichemer li seneschauz
5039	I est venuz la teste droite,
5040	Et dant Bruns li ors s'i esploite,
5041	Baucens li sengliers vint a cort,
5042	Musarz li chamex i acort.
5043	Li lyons mande le lyepart
5044	Que il viengne de seue part.
5045	La tigre vint et la pantere,
5046	Et Cointeriax li enchanterre,
5047	.I. singe qui fu nez d'Espaingne,
5048	S'est ajostez a la compaingne.
5049	Tant fet li leus qu'il les assemble.
5050	Quant il sont parvenuz ensemble,
5051	Mout les a semons et proiez :
5052	« Biau seignors, fet il, ore oiez !
5053	A mon plet vos ai amenez,
5054	Or vos pri que le maintenez,
5055	Puis que ci estes aüné
5056	Et li estrange et li privé. »
5057	Et tuit cil de son parenté
5058	Li ont plevi et creanté
5059	Que ja ne seront recreant
5060	Devant qu'il ait tot son creant.
5061	Bien les a touz desouz ses mains,
5062	Mes Renart n'en a gueres mains,
5063	Einsi a sa gent atornee,
5064	Et trestouz ceus de sa mesniee,
5065	Quant qu'en pot avoir par prïere,
5066	Sont aüné a sa baniere.
5067	Cel jor porta le confanon
5068	Le prevost qui Foinez ot non,
5069	Et Tybert li chaz est avec,
5070	Qui Renart het, mes neporec
5071	S'en fet il ce que a lui monte.
5072	Grimbert qui ot fet la semonte
5073	N'en ose Renart escondire,
5074	Ne ja por riens qu'en sache dire,
5075	Ne li faudra ja, c'est del mains,
5076	Car il est ses cosins germains.
5077	Nis Rouselez li escureus
5078	Qui n'estoit mie pereceus,
5079	N'i va pas corant, mes i trote.
5080	Et dame Gente la marmote,
5081	Corte la taupe et danz Pelez
5082	Li raz fu avant apelez.
5083	Dant Galopins i vint li lievres,
5084	La lurre, la martre et li lievres,
5085	Li heriçons et la mostele.
5086	Et li formiz pas ne s'i cele
5087	Que il n'i viengne fierement,
5088	Que il voudra hardiement
5089	Renart aidier a cest besoing.
5090	Mes li connins n'en eüst soing
5091	De son venir, car mout s'eschive,
5092	Mes dant Renart en a pris trive.
5093	A l'asembler ot mout grant presse.
5094	Renart ne fine ne ne cesse,
5095	Ne cil qui avec lui alerent,
5096	Jusque a la vile n'aresterent
5097	Ou li plez doit estre tenuz.
5098	Dant Ysengrin i est venuz.
5099	Il et Renart ont departies
5100	Lor compaingnes en .II. parties.
5101	Sire Ysengrin fu en la plaingne,
5102	Et Renart fu en la montaingne.
5103	Dant Rooniax qui Renart gaite
5104	Le col plaié, la langue traite,
5105	Contrefait si la morte beste
5106	Qu'il ne remuet ne pié ne teste.
5107	Sor la fosse s'est arestez.
5108	Touz li agaiz fu porpensez
5109	En .I. verger delez la soif
5110	De ceus qu'il ot menez o soi,
5111	Bien .XXX. lisses et gaingnons,
5112	Plus de .C. de ses compaingnons
5113	Prisiez et esleüz par non,
5114	Qui ne heent se Renart non.
5115	Brichemer fu chief de la route,
5116	A lui s'encline la cort toute,
5117	Car par conmun asentement
5118	Fu apelez au parlement.
5119	Tout premerain s'en est levez.
5120	« Renart, fait il, vos qui devez
5121	A Ysengrin faire escondit
5122	Einsi con li baron l'ont dit,
5123	Aprochiez vos du serement,
5124	Si le fetes hardiement.
5125	Nos savons bien, se lui pleüst,
5126	Q'assez croire vos en deüst
5127	Sanz le jurer, mes nequedent
5128	Vos jurerez desus la dent
5129	Saint Roonel le rechingnié,
5130	Que Ysengrin n'avez boisié,
5131	N'a vostre conmere jeü,
5132	Ne par vos tel hontage eü
5133	N'en tel maniere deceü,
5134	A tort vos en a mescreü. »
5135	A cest mot saut Renart en place,
5136	Mout s'apareille et se rebrace,
5137	Et mout s'atorne vistement,
5138	Con de fere le serement.
5139	Tot jors sot mout Renart de guenche,
5140	Ainz n'en sot tant biche soz branche.
5141	Bien aparçut qu'il ert gaitiez
5142	Et que Rooniax ert haitiez
5143	Au flanc qu'il debat et demainne,
5144	Quant il soufle et prant s'alaine,
5145	Arrier se tret qu'il le resoingne.
5146	Quant Brichemer voit qu'il s'esloingne :
5147	« Renart, frere, que ce puet estre ?
5148	Metre vos covient la main destre
5149	Desus la dent Roonel droit.
5150	Fetes tant que vos aiez droit,
5151	Et fetes vostre serement
5152	Devant nos tout apertement. »
5153	Renart respont : « Dant Brichemer,
5154	Vos me solïez molt amer.
5155	Miex vodroie gesir en l'aire
5156	Que nel fiance au saintuaire.
5157	Je voil Rooniax ait son droit :
5158	Dont ne di je reson et droit ?
5159	— Oïl, vos dites bien c'apert.
5160	Vos savez bien que danz Frobert,
5161	.I. riches hons c'on dit des Noes,
5162	Bien a .VII. mois norri .III. oes. »
5163	Ce dist Renart : « Vos dites voir.
5164	— Je les cuit bien encui avoir.
5165	Nus ne puet fere serement,
5166	Ne bone offrende loiaument,
5167	S'il n'a avant .I. poi mengié :
5168	Il en a le cuer plus haitié. »
5169	Grimbert respont : « Ia, ia. »
5170	Lors dist Renart : « Encore i a
5171	Plus riche offrende en .I. lardier.
5172	Se dant Bruns me voloit aidier,
5173	Et dant Tybert fust d'autre part,
5174	Je lor feroie bonne part ;
5175	Si a bon miel novel recuit,
5176	Jel mengeré encui, ce cuit. »
5177	Quant Bruns oï del miel parler,
5178	Lors dist qu'il li vouloit aler
5179	Entre lui et Tybert le chat.
5180	Mes je cuit bien que chier l'achat,
5181	Qar il pense en son corage
5182	Que chascun i laira son gage.
5183	Dist Brichemer : « Dant Brun, Tybert,
5184	Irez vos donc chiés dant Frobert ?
5185	— Oïl, sire, se Diex me voie,
5186	Avec Renart en ceste voie. »
5187	Dist Bruns li ors : « Or de l'aler,
5188	Qu'il vos en covient tost raler. »
5189	A tant se metent el grant cors
5190	Renart, Tybert et Brun li ors.
5191	Lors a dit : « Seignor compaingnon,
5192	Gardez qu'ensemble nos tenon,
5193	Car vilain sont mout deputaire,
5194	Et je lé voi la batre en l'aire.
5195	Je sai mout bien trestout cest estre,
5196	Or regardez ceste fenestre,
5197	Par ci en ert nostre sentiers.
5198	— Or de l'aler mout volentiers,
5199	Ce dist dant Bruns, or ne demande
5200	Que de mengier de la viande. »
5201	Tantost s'en vont tuit troi a destre
5202	Tant qu'il vindrent a la fenestre,
5203	Ouverte estoit por essorer.
5204	Tybert et Bruns sanz demorer
5205	Saillirent enz isnelement,
5206	Et dant Renart tout ensement
5207	Por miex honnir ses compaingnons.
5208	« Or du mengier, ne nos faignons »,
5209	Ce dist Renart qui les foloie,
5210	Et Brun menjue et goloie.
5211	Que que Renart lechoit defors,
5212	Tybert et Brun mordent grant mors.
5213	Or pense Renart qu'il ira
5214	La fors, si les conchiera.
5215	« Tybert, dan Bruns, or del mengier.
5216	J'ai grant peor de vos gagier,
5217	Trestot li cuers el cors me tremble. »
5218	A icest mot tantost s'en emble
5219	Renart li rous fors de laiens,
5220	Qui mout par est liez et joianz,
5221	Par la fenestre que il clot.
5222	Tybert et Bruns laienz enclot.
5223	Renart crie : « Dant Brun, Tybert,
5224	Anuit avrez mout bon herbert.
5225	Mengiez souef a grant loisir,
5226	Car vos n'en porrez pas issir
5227	Tresque vos aiez lessié gage
5228	Seignor Frobert de son donmage. »
5229	Brun oï bien qu'il ert traïz,
5230	Renart s'en va au plaiseïz,
5231	N'avoit que fere de lonc conte,
5232	Qar peor a qu'il n'i ait honte.
5233	Quant Bruns se voit enclos laiens,
5234	De l'eschaper est il noiens.
5235	« Haï ! fait il, Renart, Renart,
5236	Encor pendrez a une hart.
5237	Se de ceste puis eschaper,
5238	Je vos cuit tant batre et fraper.
5239	— Ha ! Diex, ce dist Tybert li chaz,
5240	Con nos a mort cil ort rachaz,
5241	Cil rous puant, cil bareterres !
5242	Seü sera par toutes terres. »
5243	Es vos poingnant sire Frobert,
5244	Et dant Costant et dant Robert.
5245	Dant Brun oïrent gramenter,
5246	Lez la paroi vont escouter,
5247	Quant il oent que c'est dant Bruns :
5248	« Por les denz bieu, ce dist li uns,
5249	C'est Bruns li ors, li chaz Tybert,
5250	Ne li avra mestier haubers,
5251	Qatre foiz m'ont il fet donmage. »
5252	Par poi que li vilains n'enrage.
5253	Il apele toz ses voisins
5254	Et ses parenz et ses amis :
5255	« Or ça, baron, or ça, a l'ors ! »
5256	Et li vilain viengnent grant cors,
5257	Qu'il porte flael ou maçue,
5258	Grant merveille ert s'il nel tue.
5259	Tigarz i vint, Brisefouace,
5260	Et le filz Robert de la Place,
5261	Et Houdeberz Bruisebrachie,
5262	Neïs sa fame a il huchie,
5263	A son col porte une grant bole.
5264	Mar vit dant Brun le miel de l'orle,
5265	Tuit le menacent d'escorchier.
5266	Nis le filz Caillot le vachier
5267	Jure du cuir fera reonges
5268	A dant Frobert qui est ses oncles.
5269	Vint tost a l'uis, s'entre dedenz,
5270	Et Brun li ors jete les denz
5271	Qui le volt saisir au poing destre,
5272	Et cil le fiert devers senestre.
5273	Hodeberz le fiert de sa boule,
5274	De lui joue con d'une soule.
5275	Tant li batent et os et pel
5276	Que plus fu mol du viez drapel.
5277	Tybert l'esgarde, si les voit,
5278	Par .I. petit qu'il ne desvoit.
5279	Tel peor a et si grant duel,
5280	Boutez s'en est en .I. bouel.
5281	Nus ne remest dedenz la vile
5282	Fors seulement dame Poufille,
5283	Qui tuit ne soient a l'ors batre.
5284	Ça .X., ça .VII., ça .III., ça .IIII.,
5285	Trestuit batoient danz Brun l'ors.
5286	Et Renart escoutoit defors,
5287	Et si se pense en son corage,
5288	Car puet il bien fere donmage
5289	Sire Gonbert d'une crasse oe,
5290	Ja mes n'en metra en sa moe.
5291	Que que vilains Brun l'ors batoient,
5292	Et a son donmage entendoient,
5293	Et le fierent de renc en renc,
5294	Et Renart s'en va droit es renc.
5295	Une oe saisi par le col,
5296	Et les autres ont fet lor vol
5297	Par desus la meson Poufile.
5298	Lors crie en haut : « Ça ! bele file,
5299	Renart le rous enporte l'oie,
5300	Sire Gonbert n'en avra joie. »
5301	Maintenant celes escrïerent,
5302	Et li vilain qui laienz erent
5303	Saillirent fors isnelement,
5304	Fors que .IIII. tant seulement.
5305	Aprés Renart crïent et huient,
5306	Et tant le chacent con il pueent.
5307	Et cil qui Brun ont en prison
5308	Virent Tybert par la maison.
5309	Li .I. regarde .I. poi en haut,
5310	Si vit Tybert, lors crie en haut :
5311	« Or ça ! compains, je voi Tybert,
5312	Qui a mengié le miel Frobert.
5313	La queue en pert par de defors,
5314	En cel booit en est li cors. »
5315	Par la queue le sache et tire,
5316	Or est Tybert en grant martire ;
5317	Si sont tuit .III. li compaingnon
5318	Chacié de maint vilain gainon.
5319	Renart chacent et Brun batirent,
5320	Tybert de lor piex craventerent.
5321	Que qu'il entendent a Tybert,
5322	Et Brun saut sus par l'uis overt,
5323	Mau gré trestoz ses anemis,
5324	Se mist li ors el plaiseïs.
5325	Mout se gramente, mout se deut,
5326	Encor tendra Renart, s'il puet,
5327	Qui tot ce li a porchacié.
5328	Et li vilain l'ont mout chacié,
5329	Tybert meinent en grant viltance,
5330	Fere li font la penitance
5331	Del bacon que mengié avoit.
5332	.I. grant pertuis laiens avoit,
5333	Tybert le voit, mout est joianz,
5334	Il i monta lor eulz voianz,
5335	Si s'en refuit et il le chacent,
5336	Mout sont dolent, mout le menacent.
5337	N'est pas remez li chaceïs,
5338	Qu'il sont tuit .III. el plaiseïs.
5339	Brun s'en fuit tote une chariere,
5340	Tybert le siut par de derriere,
5341	Si li a dit : « Sire compains,
5342	Mout par est grant nostre mehains.
5343	Ce m'a fait Renart, biau compere.
5344	Honni soie, se nel compere !
5345	Aussi me ra il fet tant batre
5346	En .II., en quint, en .III., en .IIII.,
5347	Que ma queue i ai perdue,
5348	Et ma teste toute fendue.
5349	Se Renart ainssi s'en estort,
5350	Miex vodroie avoir la mort. »
5351	Tybert s'en fuit et Brun qu'en chace,
5352	Encor n'est pas remés la chace.
5353	Mout le menacent li vilain,
5354	Et Baudrinez le filz Gilain
5355	Dient entr'eus ne fineront
5356	Tant que il trovez les avront.
5357	Et Brun ne dit pas : « Cul, sieu moi »,
5358	Mes : « Se tu puez, pense de toi. »
5359	Il s'adrece par une voie,
5360	Au chastel Renart tint sa voie.
5361	Renart ne doute home ne fame.
5362	Cil sont devant la barbaquane,
5363	Il sont en haut et cil en bas,
5364	Renart lor a gité .II. gas :
5365	« Dant Brun, de Dieu soiez seigniez,
5366	Estes vos de vaine seigniez ?
5367	Vostre braz vos est escrevez,
5368	Je cuit trop tost coru avez.
5369	Et vos, Tybert, ou est la queue ?
5370	Alé estes la male veue.
5371	Por le cuer bieu, qu'avez vos fet ?
5372	Qu'avez vos donc Gonbert mesfet,
5373	Nule chose que je ne sache ?
5374	Avez mengié ne buef ne vache ?
5375	Lessié avez trop riche gage. »
5376	Quant Brun l'oï, par poi n'enrage :
5377	« Renart, dist Bruns, par ceste teste,
5378	Mar i closistes la fenestre. »
5379	Renart respont : « Voir, non fis onques,
5380	Ançois chaï, or dites donques,
5381	Que ne saillistes vos ça fors,
5382	Quant vos mengïez les granz mors ?
5383	Dites Brichemer, je li mant,
5384	Ne puis fere mon serement,
5385	Que cil vilain toz nos dechacent,
5386	Je oi deci qu'il nos menacent.
5387	Alez vos ent, Brun, biaus doz sire,
5388	Vos avez bien mestier de mire.
5389	Gardez ne soit plus respitié,
5390	Je ai de vos mout grant pitié. »
5391	Bruns ot Renart, ne set que dire,
5392	Par poi que il n'esrage d'ire.
5393	Que que Renart et Brun parloient,
5394	Et li vilain le bois coupoient
5395	Por fere bastons et maçues.
5396	Brun regarde devers les rues
5397	Et voit l'ariere-ban venir.
5398	Mout le menacent a tenir.
5399	« Tybert, dist Bruns, or de l'aler,
5400	Trop i porrions demorer. »
5401	Or s'en vont cil, Renart remaint,
5402	Plus grant covent a il faint maint.
5403	Cil s'en fuient trusques a l'ost,
5404	Et li vilain retornent tost.
5405	Quant Brichemer vit l'ors seignier,
5406	Si se conmença a seignier,
5407	Et il n'aporte nule oreille,
5408	Trestote la cort s'en merveille,
5409	Et Tybert qui n'a point de queue,
5410	Or va la terre male veue.
5411	Que que Bruns fesoit ses complains,
5412	A tant es vos par mi les plains
5413	Sire Gonberz toz plains de rage,
5414	Ses poinz detort, ses cheveus sache,
5415	Et plus d'un .C. du parenté
5416	Qui tuit ont dit et greanté
5417	Que ja mes jor ne fineront
5418	Devant que Brun trouvé avront,
5419	Et dant Tybert et dant Renart
5420	Menacent que pendront a hart.
5421	A ces paroles, a cest mot,
5422	Es vos Gonbert plus que le trot,
5423	Et ses parenz et ses amis.
5424	Et Brun s'est a la voie mis
5425	Qui mout doute coup de vilain.
5426	Tenu l'avoit le filz Gilain,
5427	Et Aymeris de la Ruele,
5428	Et Ferneris Vide-escuele,
5429	Il et Tygiers Brisefouace,
5430	Et Houdeberz qui siet sor glace,
5431	Qui Tybert ot batu la pel,
5432	Dont Renart fu et bon et bel.
5433	Por ce ensemble tuit s'en fuient,
5434	Et li vilain aprés les huient,
5435	Traient saietes barbelees
5436	Menuement et granz et lees.
5437	Li une chiet sor Brichemer,
5438	Miex vosist estre dedenz mer.
5439	Li autre chiet sor Roonel,
5440	Et il saut sus tost et isnel.
5441	Mort se fesoit por engingnier,
5442	Renart le rous voloit mengier.
5443	Il se fera saint apeler,
5444	Mes Renart le fera trembler
5445	Et toz les autres traïtors
5446	Mau gré Tybert et dant Brun l'ors.
5447	Li vilain cuident estrangler
5448	Mon seignor Baucent li sengler.
5449	Il le vont tuit avironnant.
5450	Les denz li brisent maintenant.
5451	Lors le pendent lez une poise,
5452	Mout lor anuie et mout lor poise.
5453	A dant Grimbert ront entendu,
5454	Mout l'ont blechié et bien batu.
5455	A grant painne est eschapez,
5456	Mes nequedent mout fu frapez.
5457	Mais Rooniaus ne l'en dut gaires
5458	Qui du serement se fist maires.
5459	Et Renart voloit conchïer,
5460	Mes il s'en sot mout bien gaitier
5461	Con cil qui assez sot barat.
5462	A itant d'entr'eus se depart
5463	Et vient ariere au serement.
5464	Bien velt tenir le covenant
5465	Que li baron avoient fet.
5466	Tot droit au serement s'en vet
5467	Conme cil qui muer ne l'ose.
5468	« Sire, fet il, or voi tel chose,
5469	Espoir que vos ne veez mie,
5470	Si ai talent que je vos die,
5471	Mes ne puet estre, or le lairons. »
5472	Dant Grimbert ses niés li tassons
5473	Aparçut bien la traïson,
5474	Si li a trait autre raison.
5475	« Sire, car entendez a moi.
5476	Je cuit que je bien vos dirai
5477	Reson et droit au mien espoir,
5478	Qar Renart ne doit mie avoir
5479	Presse de toute cele gent.
5480	Ne seroit mie bel ne gent,
5481	A tel baron n'a si vaillant
5482	Qu'en li voist sor le col saillant.
5483	Fetes vos barons esloingnier
5484	Tant que il se puist aprouchier
5485	Au mains devers le saintuaire,
5486	Tant que il puist l'escondist fere. »
5487	Dist Brichemer : « Ne m'en gardoie.
5488	Je li feré vuidier la voie
5489	Tant qu'il puist venir et aler. »
5490	Ses honmes a fait avaler,
5491	Et trere ariere plus c'ançois.
5492	Renart a fet le tor guichois
5493	Qui n'a cure de sejorner.
5494	Quant as reliques dut torner
5495	D'autre part a torné sa chierre,
5496	Foui s'en est li mal trichierre.
5497	Renart s'en fuit teste levee
5498	Par une viez voie chevee.
5499	Si anemi si l'escrïerent,
5500	Et li chien qui en aguet erent,
5501	Il saillent aprés et coururent.
5502	Ja m'orrez dire qui il furent.
5503	Primes i cort ainz que li autre,
5504	Lance levee sor le fautre,
5505	Roonel le chien dant Frobert,
5506	Et Espillarz le chien Robert,
5507	Le riche vilain del plaissié,
5508	Icil l'ont premier enchaucié.
5509	Aprés revint a grant eslés
5510	Harpin et Morant et Bruiés,
5511	Espinars et Hurtevilain,
5512	Et Rechingnie le filz Gillain,
5513	Qui fu fame Erart le drapier.
5514	A tant se metent au frapier
5515	Afaitiex, Gorfax et Tiranz,
5516	Roilliez, Loviax et Amiranz.
5517	Clemenz i fu et Oliviers,
5518	Le chien Malbarré Deriviers.
5519	Aprés i cort Tornebrias,
5520	Et Herbeloz avec Frias,
5521	Brisegauz, Frisanz et Voisiez,
5522	Liepart, Tisson et Escoilliez.
5523	Cortin i cort aprés Rigaut,
5524	Et Passelevries et Gringaut,
5525	Loher et Passe-outre et Fillarz,
5526	Et Estormiz et Vacularz,
5527	Le chien sire Tybert du Fresne,
5528	C'est icil qui miex se desresne,
5529	Et plus tost va et miex le chace.
5530	Aprés se metent a la chace
5531	Pilez, Chapez et Alingniez,
5532	Pastor, Hector et Enginiez,
5533	Escorchelande le barbez,
5534	Et Ivolez li max florez,
5535	Et Oisellez et Gresillons,
5536	Estorviax et Esmerillons,
5537	Chanuz et Morganz et Vergiez,
5538	Et Passe-avant et Rontsesgiez.
5539	Et aprés est venuz Bolez,
5540	Porchaz et Poingnant et Malez,
5541	Et li chien Reinbaut le bouchier.
5542	Se cil puet Renart aprouchier,
5543	Que il le puisse as denz aerdre,
5544	Tot soit seür de la pel perdre.
5545	Aprés i sont poingnant venu
5546	Hopitaus et Tracemenu,
5547	Et Torne-en-fuie et Passemer
5548	Qui vint devers pont Audemer.
5549	Tuit icil furent compaignon,
5550	Bien le chacierent li gainon.
5551	N'i a .I. sol qu'il ne s'en isse,
5552	Et aprés eus ne remest lisse
5553	Qui ne crit et ne face noise,
5554	Si acorut Baude et Faloise,
5555	Coquillie, Garde et Sebile,
5556	Et lance desouz de la vile.
5557	Aprés i cort Fauve et Bloete,
5558	Cloete, Brechine et Violete,
5559	Et Malinose et Malparliere,
5560	Qui fu Robert de la Maliere,
5561	Et Geterose et Primevoire
5562	La lisse qui fu au provoire,
5563	Priçonete qui si se pene
5564	De Renart tenir en demeinne.
5565	Renart ne lesse trestorner,
5566	Ainz li a fait maint tor torner.
5567	Ainz qu'il poïst au trou venir,
5568	Mout se paine del retenir.
5569	Ysengrin va les chiens huiant,
5570	Et se Renart s'en va fuiant,
5571	Ja n'i doit l'en nul mal noter,
5572	Que besoing fet vielle troter.
5573	A l'oraille du bois menu
5574	Li en sont .IIII. avant venu,
5575	Tranchanz, Briamonz et Faïz.
5576	Renart qui mout estoit haïz
5577	Ot issi grant peor de mort,
5578	N'avoit en soi nul reconfort.
5579	Tot jors ert bien Renart chaü,
5580	Mes or li est si malchaü.
5581	Ne li orent mestier ses bordes,
5582	Que n'en volassent les palordes.
5583	Tant ont Renart li chien tiré,
5584	Et desachié et depelé,
5585	Qu'en bien plus de .XIIII. leus
5586	Li est aparissant li gieus.
5587	A la parfin l'ont tant mené,
5588	Tant traveillé et tant pené,
5589	Tant l'ont folé et debatu,
5590	Qu'a Malpertuis l'ont enbatu,
5591	Mout corouciez et mout dolenz.
5592	Et dant Renart ne fu pas lenz
5593	De coroucier ses anemis,
5594	Et il se rest en Malcrues mis.
5595	Mout li est or poi de menace,
5596	Qui le volt haïr, si le hace.
5597	Cil s'en fuient, Renart eschape,
5598	Des or gart bien chascun sa chape.
5599	Renart est en sa forteresce,
5600	Ne lor fera huimés destrece.
5601	De fine mort het Ysengrin,
5602	Lui et Roonel le mastin
5603	Qui parlerent la traïson
5604	Par quoi Renart fu en prison.
5605	Fet li ot boire grant peür,
5606	Mes or est auques asseür,
5607	Nes a mes cure d'esmaier,
5608	Par defors les lesse abaier.
5609	Ysengrin mainne mout grant duel,
5610	Car retenu l'eüst son voil,
5611	Mes il voit qu'il est eschapez.
5612	Crient ja mes ne soit atrapez
5613	En lieu ou il en ait droiture,
5614	Mout amast s'ame s'aventure.
5615	El bois ariere en sus ala,
5616	Totes les bestes apela :
5617	« Dant Roonel, et vos, dant Bruns,
5618	Dant Baucent, vos estes li uns
5619	De ceus ou li rois miex se croit.
5620	Or avez bien oï le droit
5621	Et la mesdite de Renart,
5622	Plus est lerres de Meviart.
5623	Or voit on bien que tort avoit,
5624	Et de verité le savoit,
5625	Qu'il n'osa le serement fere
5626	De ma honte et de mon contrere.
5627	Or m'entendez, totes les bestes,
5628	Granz et petites qui ci estes,
5629	Or nel devez mes resoingnier
5630	Que bien ne puissiez tesmoingnier
5631	Devant le roi nostre seignor,
5632	Quant il tendra sa cort graingnor,
5633	Conment dant Renart m'a bailli,
5634	Et de mon serement failli. »
5635	Dist Brun : « Mout ert mauvés li rois,
5636	Se bien n'en est pris haut li drois.
5637	Bien a forfet c'on le desface
5638	Si que trestout le mont le sache.
5639	Bien le doit on ardoir en cendre.
5640	— Voire, dist Ysengrin, ou pendre.
5641	— Par mon chapel, sire Ysengrin,
5642	Je tieng Grimbert por son cosin.
5643	Quant vos fustes au pont Guichart,
5644	Si veïstes outre Renart
5645	— N'a pas tant mesfet con vos dites,
5646	Ainz doit par reson estre quites.
5647	Vostre traïson aparçut
5648	Tres ce que Rooniax se jut,
5649	Connut il bien que n'est pas mors,
5650	L'alaine li batoit el cors. »
5651	Rooniax l'oï, poi n'i saut,
5652	Mes de peor le cuer li faut,
5653	Por ce qu'il li fesoit grant tort,
5654	« Os por le cuer, os por la mort.
5655	Retez me vos de traïson,
5656	Sire Grimbert ? — Sire, ge non,
5657	Mes por Renart dont il me poise,
5658	Alez a cort, ne fetes noise,
5659	Se rien i a de mesprison,
5660	La vos en fera il reson. »
5661	Dist Ysengrin : « Je m'i acort,
5662	Quel part que la parole tort,
5663	Ouen en mai ferai mon clain,
5664	A mon seignor que je mout aim
5665	Me clamerai del traïteur,
5666	Et amenrai tesmoingneeur
5667	Qui tesmoingneront vraiement
5668	Qu'il ne fist pas le serement. »
5669	N'en i ot nul qui plus deïst
5670	Jusque au jor que la cort asist.
5671	Perrot, qui son engin et s'art
5672	Mist en vers fere de Renart
5673	Et d'Ysengrin son chier compere,
5674	Lessa le miex de sa matere,
5675	Qar il en oublia les plez
5676	Et le jugement qui fu fez
5677	En la cort Noble le lyon
5678	De la grant fornication
5679	Que Renart fist, qui tot mal cove,
5680	Envers dame Hersent la louve.
5681	Ce dist l'estoire el premier vers
5682	Que ja estoit passé yvers
5683	Et que la rose espanissoit
5684	Et l'aube espine florissoit
5685	Et que pres ert l'Acension,
5686	Que sire Noble le lyon
5687	Toutes les bestes fist venir
5688	En son palés por cort tenir.
5689	Onques n'i ot beste tant ose
5690	Qui s'en gardast por nule chose,
5691	Qui ne venist hastivement,
5692	Fors dant Renart tant solement,
5693	Le mal larron, le souduiant,
5694	Que tuit li autre vont huiant ;
5695	Et escusent devant lor roi
5696	Et son orgoil et son desroi.
5697	Et Ysengrin, qui pas ne l'ainme,
5698	Devant toz les autres se clainme
5699	Et dist au roi : « Biax tres doz sire,
5700	Car me fai droit de l'avoutire
5701	Que Renart fist a m'espousee,
5702	Dame Hersent, quant l'ot amee
5703	A Malpertuis, a son repere,
5704	Quant il li fist par force fere,
5705	Et conpissa toz mes loviax ;
5706	Ce est li deus qui m'est plus max.
5707	Renart prist jor de l'escondire
5708	Qu'il n'avoit fait cel avoutire.
5709	Quant li saint furent aporté,
5710	Ne sai qui li ot enorté,
5711	Mes qu'il se trest mout tost arriere
5712	Et se remist en sa tesniere. »
5713	De ce a joie sanz corouz
5714	Li rois et a dit oiant touz :
5715	« Ysengrin, lessiez ce ester,
5716	Vos n'i pouez riens conquester,
5717	Ainz amentevez vostre honte.
5718	Musart sont li roi et li conte,
5719	Et cil qui tiennent les granz cors
5720	Deviennent cous, hui est li jors.
5721	Onques de si petit donmage
5722	Ne vi ge fere si grant rage ;
5723	Tele est cele ovre a escïent
5724	Que li parlers n'i vaut noient. »
5725	Dist Bruns li ors : « Biau tres doz sire,
5726	Ja pouez vos assez miex dire.
5727	Est Ysengrin ne mort ne pris,
5728	Se Renart a vers lui mespris,
5729	Que bien n'en puisse avoir venjance ?
5730	Ysengrin est de grant puissance,
5731	Se Renart pres de lui manoit
5732	Et por la pes ne remanoit
5733	Qui novelement est juree,
5734	Que ja vers lui n'eüst duree.
5735	Mes vos estes prince de terre,
5736	Si metez pes en ceste guerre,
5737	Metez pes entre vos barons ;
5738	Qui vos harroiz nos le harrons,
5739	Et maintendron de vostre part.
5740	S'Isengrin se plaint de Renart,
5741	Fetes le jugement oïr,
5742	C'est le miex que puisse veïr ;
5743	Se l'un doit a l'autre, si rende
5744	Et du mesfet vos pait l'amende.
5745	Mandez Renart a Malpertuis ;
5746	Je l'amarré, si je le truis,
5747	Puis l'aprendron a cortoier,
5748	Se vos m'i volez envoier.
5749	— Sire Brun, dist Bruiant li tors,
5750	Maldahez ait, sanz vostre cors,
5751	Qui ja conseillera le roi
5752	Qu'il prangne amende de desroi,
5753	De la honte, de l'avoutere
5754	Que Renart fist a sa conmere.
5755	Renart a fait tante moleste
5756	Et conchïee tante beste
5757	Que ja nus ne li doit aidier.
5758	Conment Ysengrin doit plaidier
5759	De chose qui si est aperte
5760	Et conneüe et descoverte ?
5761	De moi sai je, que que nus die,
5762	Se cil qui tot le mont conchie
5763	Eüst ma fame en sa baillie,
5764	Contre son gré l'eüst saisie,
5765	Ja Malpertuis nel garantist,
5766	Ne forteresce qu'i feïst,
5767	Que ne l'eüsse escoillié
5768	Et puis en .I. conpeing jeté.
5769	Hersent, dont vos vint en corage ?
5770	Certes, ce fu mout grant donmage
5771	Quant dant Renart, cil fox garçons,
5772	Vos entra onques es arçons.
5773	— Sire Bruiant, dist li tesson,
5774	Cist max, se nos ne l'abesson,
5775	Porra encor assez monter ;
5776	Qu'a ceus porra le mal conter
5777	Et bien espandre et essaucier
5778	Qui nel porra pas abessier.
5779	Et puis qu'il n'i ot force fete,
5780	Ne huis brisié ne trive frete,
5781	Se Renart le fist par amors,
5782	N'i afiert ire ne clamors.
5783	Pieça que il l'avoit amee ;
5784	Ja cele ne s'en fust clamee,
5785	Se fait l'eüst ; mes par mon chief
5786	Ysengrin l'a trop pris en grief.
5787	Voiant le roi et son barnage,
5788	Gart Ysengrin a son donmage.
5789	Se li vessiax est empiriez
5790	Ne par Renart mal atiriez
5791	Le vaillant d'une nois de codre,
5792	Pres sui que je li face soudre ;
5793	Puis que Renart sera venuz,
5794	Le jugement en ert tenuz ;
5795	Mes c'est del miex que je i sent.
5796	Le blasme soit dame Hersent.
5797	Haï ! quel clamor et quel plet
5798	Vos a li vostres mari fet
5799	A tantes bestes regarder !
5800	Certes, on vos deüst larder,
5801	S'il vos apele bele suer ;
5802	Se ja mes li portez bon cuer.
5803	Il ne vos crient ne ne resoingne. »
5804	Hersent rougist, si ot vergoingne
5805	Que tot le poil li va suant ;
5806	Lors respondi en soupirant :
5807	« Sire Grinbert, je n'en puis mes.
5808	J'amasse miex veoir la pes
5809	Entre mon seignor et Renart,
5810	Voir qui en moi n'ot onques part
5811	En tel maniere n'en tel guise
5812	Si que j'en feroie .I. juïse
5813	Ou de froide eve ou de fer chaut.
5814	Mes mon escondire que vaut,
5815	Lasse, chaitive, malostrue,
5816	Quant je ja n'en seré creüe ?
5817	Par toz les sainz que l'en aeure
5818	Et se Damediex me seceure,
5819	Onques Renart de moi ne fist
5820	Que de sa mere ne feïst.
5821	Por dant Renart ne di ge mie
5822	Ne por amender sa partie ;
5823	Q'autretant m'est que de lui face,
5824	Ne qui le het ne qui le hace,
5825	Con vos est d'un chardon asnin.
5826	Mes je le di por Ysengrin,
5827	Qui de moi est si tres jalous
5828	Que tot jors en cuide estre cous.
5829	Foi que je doi Pincart mon fil,
5830	Ouen le premier jor d'avril,
5831	Que Pasques fu, si con on dist,
5832	Ot .I. an qu'Isengrin me prist.
5833	Nos noces furent si plenieres
5834	Que nos fossez et nos lovieres
5835	Furent de bestes issi plainnes,
5836	Voire certes, que a grant painnes
5837	Peüssent tant voie trover
5838	Ou une oie peüst cover.
5839	La devin ge loial espouse ;
5840	Ne m'en tenez pas a mentouse,
5841	N'a soignant, ne a beste fole.
5842	Or revendré a ma parole ;
5843	Qui me velt croire, si me croie,
5844	Et si voil bien que chascun m'oie ;
5845	Onc, foi que doi sainte Marie,
5846	Ne fis de mon cors puterie,
5847	Ne mesfet ne malvez afere
5848	Que une nonne ne puist fere. »
5849	Quant Hersent ot sa reson dite
5850	Et ele se fu escondite,
5851	Fromont li asnes, qui l'oï,
5852	Dedenz son cuer mout s'esjoï,
5853	Qar il cuida bien a estrous
5854	Que Ysengrin ne fust pas cous.
5855	« Haï !, fist il, gentil barnesse,
5856	Car fust or si loiax m'anesse,
5857	Et chien et leu et autres bestes,
5858	Et toutes fames con vos estes !
5859	Qar, si me face Diex pardon,
5860	Et il me dont trover chardon
5861	Qui soit tendres en la pasture,
5862	Que vos n'eüstes onques cure
5863	De Renart ne de son deduit
5864	Ne de s'amor, si con je cuit.
5865	Mes li siecles est si mauvés,
5866	Si mesdisant et si pugnés,
5867	Qu'il tesmoingne ce qu'il ne voit
5868	Et blasme ce que loer doit.
5869	Ahi ! Renart li forsenez,
5870	De male eure fussiez vos nez
5871	Et engendrez et conceüz,
5872	Quant vos ja ne serez creüz !
5873	Or estoit la novele issue
5874	Que Hersent avïez foutue ;
5875	Ele en velt ci fere .I. juïse
5876	C'onques par vos ne fu requise.
5877	Ha ! gentil sire debonnere,
5878	Car metez pes en ceste afere,
5879	Et s'aiez de Renart merci.
5880	Lessiez le moi, vostre merci,
5881	Aconduire a sauveté.
5882	De qanqu'Isengrin l'a reté,
5883	Tele amendise li fera
5884	Con vostre cort esgardera ;
5885	Et se il l'a fait en despit,
5886	Le hardement et le despit
5887	Que il n'est pas venuz a tort
5888	Amendera ainz qu'il s'en tort.
5889	— Sire, ce respont la cornille,
5890	Onques ne vos aït saint Gile,
5891	S'il vos plest et vos conmandez,
5892	Se ja Renart i est mandez
5893	Hui ne demain, se il n'i vient
5894	Aprés demain, se il s'en tient,
5895	Mes fetes li abandonner,
5896	Et puis tel livroison donner
5897	Dont il en aprés se recort. »
5898	Ce dist Nobles : « Vos avez tort,
5899	Quant Renart volez si jugier ;
5900	Itel oz pouez bien mengier.
5901	S'aucun de vos me mene orgueil,
5902	Ce meïsmes li pent a l'ueil.
5903	Renart ne hé ge mie tant,
5904	Por riens qu'en li vet sus metant,
5905	Que je le voille encor honnir,
5906	S'il se velt a moi obeïr.
5907	Ysengrin, prenez ceste mise
5908	Que vostre fame vos devise,
5909	Se vos laschier ne l'en volez.
5910	— Jel prendroie ? Sire, estez !
5911	Se Hersent porsiut le juïse
5912	Et ele soit arse et esprise,
5913	Lors le savra qui or nel set,
5914	Liez en sera qui or me het ;
5915	Lors diront il tot a estrous :
5916	“Vez ci le coux et le jalous !”
5917	Miex me plet il, selonc cest fet,
5918	Soffrir la honte qu'il m'a fet
5919	Tant que je m'en puisse vengier,
5920	Mes ainz c'on doie vendengier,
5921	Cuit je Renart movoir tel guerre
5922	Ja nel garra ne suer ne frere,
5923	Ne mur ne fossé desfensable.
5924	— Or, dist dant Nobles, au deable !
5925	Por le cuer bieu, sire Ysengrin,
5926	Prendra ja vostre guerre fin ?
5927	Cuidiez i vos rien gaaingnier,
5928	Renart mater ne engingnier ?
5929	Foi que je doi saint Lienart,
5930	Je connois tant les arz Renart,
5931	Plus tost vos puet il fere anui,
5932	Honte et domage que vos lui.
5933	D'autre part est la pes juree,
5934	Dont la terre est asseüree ;
5935	Qui l'enfraindra, s'il est tenuz,
5936	Mout mal li sera avenuz. »
5937	Qant Ysengrin oï le roi
5938	Qui de la pes prenoit conroi,
5939	Mout fu dolenz, n'en set que fere,
5940	Ne s'en set mes a quel chief trere.
5941	A la terre entre .II. eschemes
5942	S'asiet sa queue entre ses jambes.
5943	Or est Renart bien avenu
5944	Se Diex li eüst porveü,
5945	Qu'en tel point avoit pris le roi
5946	L'acorde mau gré as irois,
5947	Que ja preïst la guerre fin
5948	Entre Renart et Ysengrin,
5949	Se ne fust Chantecler et Pinte,
5950	Qui a la cort venoit soi quinte.
5951	Qar sire Chantecler li cos
5952	Et Pinte qui pont les oes gros,
5953	Et Noire et Blanche et la Rousete
5954	Amenoient une charrete
5955	Qui enclose ert d'une cortine.
5956	Dedenz gisoit une geline
5957	Que l'en amenoit en litiere
5958	Fete autresi conme une biere.
5959	Renart l'avoit si mal menee
5960	Et as dens si desordenee
5961	Que la cuisse li avoit frete,
5962	L'ame del cors li avoit trete.
5963	Quant li rois ot jugié assez,
5964	Qui de plaidier estoit lassez,
5965	Es les gelines maintenant
5966	Et Chantecler paumes batant.
5967	Pinte s'escrie premerainne
5968	Et les autres a une alainne :
5969	« Por Dieu, font eles, gentix bestes
5970	Et chiens et leus, si con vos estes,
5971	Qar conseilliez ceste chaitive.
5972	Mout hé l'eure que je sui vive.
5973	Mort, quar me pren, si me delivre !
5974	Qar Renart ne me lesse vivre.
5975	.V. freres oi ja de mon pere,
5976	Touz les menja Renart le lerre ;
5977	Ce fu grant perte et grant dolors.
5978	De par ma mere oi .V. serors,
5979	Que virges poules, que meschines,
5980	Mout i avoit beles gelines ;
5981	Gonbert de Fresne les servoit,
5982	Qui de pondre les enpressoit.
5983	Le las ! mar il les engressa ;
5984	C'onques Renart ne l'en lessa
5985	De toutes .V. que une seule,
5986	Toutes passerent par sa geule.
5987	Et vos, qui ci gisez em biere,
5988	Ma douce suer, m'amie chierre,
5989	Con vos estïez tendre et grasse !
5990	Que fera or vostre suer lasse,
5991	Qui a nul jor ne vos regarde ?
5992	Renart, la male flambe t'arde !
5993	Tantes foiz nos as dessolees
5994	Et chaciees et vilanees
5995	Et descirees nos pelices
5996	Et enbatues jusqu'as lices !
5997	Et hier main de devant ma porte
5998	Me jetas tu ma seror morte,
5999	Puis t'en fouis par mi .I. val ;
6000	Gonbert n'ot pas isnel cheval,
6001	Ne ne te pot a pié ataindre.
6002	Je m'estoie venue plaindre,
6003	Mes je ne truis qui droit m'en face,
6004	Qar il ne crient nule menace,
6005	N'autre coroz vaillant .II. soles. »
6006	Pinte la lasse a ces paroles
6007	Chaï paumee el pavement
6008	Et les autres tot ensement.
6009	Por relever les .IIII. dames
6010	Se leverent de lor eschames
6011	Et chiens et leus et autres bestes ;
6012	L'eve lor gietent sor les testes.
6013	Qant revienent de pasmoison,
6014	Si conme en escrit trovon,
6015	La ou li rois virent seoir
6016	Se laisent a ses piez chaoir ;
6017	Et Chantecler si s'agenoille,
6018	De ses lermes ses piez li moille.
6019	Et quant li rois vit Chantecler,
6020	Pitié li prist du bacheler,
6021	.I. soupir a fait de parfont,
6022	Ne s'en tenist por l'or du mont.
6023	Par mautalent drece la teste,
6024	Puis n'i ot si hardie beste,
6025	Ors ne sengler, qui peor n'ait
6026	Conme lor sire crie et brait.
6027	Tel peor ot Coarz li lievres
6028	Que il en ot .II. jors les fievres.
6029	Toute la cort fremist ensemble ;
6030	Le plus hardiz de peor tremble.
6031	Par mautalent la queue tire,
6032	Si s'en debat par tel desire
6033	Que toute en sone la meson ;
6034	Et puis fu tele sa raison :
6035	« Dame Pinte, dist l'emperere,
6036	Foi que je doi l'ame mon pere,
6037	Por qui je ne fis aumosne hui,
6038	Mout me poise de vostre anui
6039	Se je ne le puis amender.
6040	Mes je feré Renart mander
6041	Si que a voz eulz le verroiz
6042	Et as voz oreilles orroiz
6043	Con grant venjance en sera prise,
6044	Qar j'en voil fere grant justise
6045	De l'amende et del desroi. »
6046	Qant Ysengrin oï lor roi,
6047	Isnelement en piez se drece :
6048	« Sire, fet il, c'est grant proece ;
6049	Mout en seroiz par tout loez,
6050	Se vos Pinte vengier pouez
6051	Et sa seror dame Coupee
6052	Que Renart a si acoupee.
6053	Je nel di pas por la haïne,
6054	Mes je le di por la meschine
6055	Qu'il a morte, que je ne face
6056	Por chose que je Renart hace. »
6057	Fait l'emperere : « Biax amis,
6058	Maint grant duel m'a il el cuer mis,
6059	Ce n'est or pas li premereins.
6060	A vos et a toz les foreins
6061	Me plain je, si con fere sueil,
6062	De l'avoutire et de l'orgueil
6063	Et de la honte qu'il a fete
6064	Et de la pes qu'il a enfrete.
6065	Mes or parlons d'autre parole.
6066	Bruns li ors, prenez une estole,
6067	Conmandez l'ame de cest cors.
6068	Et vos, sire Bruiant li tors,
6069	La sus endroit cele costure
6070	Me ferez une sepouture.
6071	— Sire, fait Brun, vostre plaisir. »
6072	A tant va l'estole saisir,
6073	Et non mie tant seulement,
6074	Mes li rois el conmendement
6075	Et tuit li autre du concile
6076	Ont conmencie l'evangile.
6077	Sire Tardis le limaçons
6078	Si lut por cele .III. leçons
6079	Et Rooniax chanta le vers
6080	Et il et Brichemer li cers.
6081	Qant l'evangile fu chantee
6082	Et ce vint a la matinee,
6083	Le cors porterent enterrer ;
6084	Mes ançois l'orent fet lever
6085	En .I. mout bel vessel de plon,
6086	Onques meillor ne vit nus hon.
6087	Puis l'enfouirent soz .I. arbre
6088	Et par desus mistrent .I. marbre,
6089	Si ont escrit le non la dame
6090	Et sa vie et conmandé s'ame,
6091	Ne sai a cisel ou a gresfe.
6092	Il ne servirent pas de befe,
6093	Ainz ont escrit une espitace :
6094	“Desoz cel arbre en une place,
6095	Ci gist Coupee, suer Pintain,
6096	Tot einsi l'astorna hui main
6097	Renart, qui chascun jor empire,
6098	En fist as denz si grant martire.”
6099	Qui lors veïst Pintain plorer,
6100	Renart maudire et devorer,
6101	Et Chantecler les piez estendre,
6102	Mout grant pitié l'en peüst prandre !
6103	Quant li dels fu issi lessiez
6104	Et il fu auques abessiez :
6105	« Emperere, font li baron,
6106	Qar nos vengiez de cel gloton,
6107	Qui tantes guiles nos a fetes
6108	Et tantes pes nos a enfretes.
6109	— Mout volentiers, dist l'emperere ;
6110	Qar m'i alez, Brun, biax doz frere,
6111	Vos n'avez ja de lui regart.
6112	Dites Renart de moie part
6113	Qu'atendu l'ai .VIII. jors entiers.
6114	— Sire, dist Brun, mout volentiers. »
6115	A tant se met en l'ambleüre
6116	Par mi .I. val d'une costure,
6117	Que il ne siet ne ne repose.
6118	Lors avint a cort une chose,
6119	Endementiers que Brun s'en vet,
6120	Qui Renart empira son plet ;
6121	Qar mesire Coart li lievres,
6122	Qui de peor trembloit de fievres,
6123	.II. jors les avoit ja eües,
6124	Merci Dieu or les a perdues
6125	Sor la tombe dame Coupee ;
6126	Car, quant ele fu enterree,
6127	Onc ne se volt de lui partir,
6128	S'eüst dormi sor le martir.
6129	Et qant Ysengrin oï dire
6130	Que ele estoit vraie martire,
6131	Dist qu'il avoit mal en l'oreille.
6132	Rooniax, qui bien le conseille,
6133	Sor la tombe gesir le fist ;
6134	Lors fu gariz, si con il dist,
6135	Mes se ne fust bonne creance
6136	Dont nus ne doit avoir dotance
6137	Et Rooniax qui le tesmoingne,
6138	La cort cuidast ce fust mençonge.
6139	Quant a la cort vint la novele,
6140	A tiex i ot qu'ele fu bele ;
6141	Mes a Grimbert fu ele lede,
6142	Qui por Renart parole et plaide
6143	Entre lui et Tybert le chat.
6144	S'or ne set Renart de barat,
6145	Mar est bailliz, s'il est tenuz ;
6146	Qar Brun li ors est ja venuz
6147	A Malpertuis, le bois entier,
6148	Par mi l'adrece d'un sentier.
6149	Por ce que grant estoit son cors,
6150	Remanoir l'estut par defors,
6151	S'estoit devant la barbaquane.
6152	Renart qui tot le mont engane
6153	Por reposer s'est tret ariere
6154	En mi le fonz de sa tesniere.
6155	Garnie avoit mout bien sa fosse
6156	D'une geline grant et grosse
6157	Et s'avoit mengié a matin
6158	.II. beles cuisses d'un poucin ;
6159	Or se repose et si se aise.
6160	A tant es vos Brun a la haise :
6161	« Renart, fait il, parlez a moi,
6162	Je sui Brun, mesagier lor roi.
6163	Issiez ça fors en ceste lande,
6164	Si vos diré que il vos mande. »
6165	Renart set bien que c'est li ors ;
6166	Reconneü l'avoit au cors.
6167	Lors se conmence a porpenser
6168	Conment son cors porra tenser :
6169	« Brun, fet Renart, biax doz amis,
6170	Con en grant painne t'a or mis
6171	Qui ça te ra fet avaler !
6172	Je m'en devoie la aler,
6173	Mes que eüsse mengié ançois
6174	D'un merveilleus mengier françois ;
6175	Qar, sire Bruns, vos ne savez,
6176	L'en dit a cort : “Sire, lavez !”
6177	A riche honme, quant il i vient.
6178	Gariz est qui ses manches tient ;
6179	De primes a buef a l'egrés,
6180	Aprés revient li autres mes,
6181	Quant li sires les puet avoir.
6182	Mes povres hons qui n'a avoir,
6183	Si est de la merde au deable :
6184	Ne ne siet a feu, ne a table,
6185	Ançois menjut sor son giron.
6186	Li chien li viengnent environ,
6187	Qui le pain li tolent des mains.
6188	Une foiz boivent, c'est du mains ;
6189	Ne ja c'une foiz ne bevront,
6190	Ne ja que .I. seul mes n'avront.
6191	Les os lor gietent li garçon,
6192	Qui plus sont fel que vif charbon.
6193	Chascun tient son pain en son poing,
6194	Qar tuit sont feru en .I. coing
6195	Et li seneschal et li queu ;
6196	De tel chose ont lor seignor peu
6197	Dont li larron ont grant plenté,
6198	Qar fussent il ars et venté !
6199	La char lor emblent et les pains
6200	Qu'il envoient a lor putains.
6201	Por tel afere con je di,
6202	Biau sire, avoie des mardi
6203	Mon lart et mes pois aünez,
6204	Dont je me sui desjeünez,
6205	Et s'ai bien mengié .II. denrees
6206	De novel miel en fresches rees.
6207	— Nomini pastre, christum fil,
6208	Dist li ors, par le cors saint Gil,
6209	Cel miel, Renart, dont vos abonde ?
6210	Ja est ce la chose du monde
6211	Que je miex aim et plus desirre ;
6212	Qar m'i menez, biau tres doz sire,
6213	Por le cuer bieu, Diex, moie coupe ! »
6214	Et Renart li a fet la loupe,
6215	Por ce que si tost le deçoit,
6216	Et li chaitis ne s'aparçoit,
6217	Et il li trempe la corroie.
6218	« Brun, fet Renart, se je savoie
6219	Que je trovasse en vos fiance
6220	Et amistiez et aliance,
6221	Foi que je doi mon filz Rovel,
6222	De cest bon miel fres et novel
6223	Vos empliré encui le ventre ;
6224	Qar au dedenz, si con l'en entre,
6225	Du bois Lanfroi le foretier ...
6226	Mes ce que vaut ? Ce n'a mestier,
6227	Qar se je ore o vos aloie
6228	Et de vostre aise me penoie,
6229	Tost m'en ferïez male part.
6230	— Qu'avez vos dit, sire Renart ?
6231	Me mescreez vos donc de rien ?
6232	— Oïl ! — De quoi ? — Je le sai bien :
6233	De traïson, de felonnie.
6234	— Renart, or est ce deablie,
6235	Quant de tel chose me mesdites.
6236	— Non faz ! ore en soiez toz quites,
6237	Ne vos enport nul mal corage.
6238	— Vos avez droit, quar, par l'omage
6239	Que fis dant Noble le lyon,
6240	Onc n'oi vers vos entencion
6241	D'estre traïtres ne trichierres,
6242	Ne envers vos estre boisierres.
6243	— Je n'en quier autre seürté,
6244	Je m'en met a vostre bonté »
6245	Qanque Brun velt, Renart otroie.
6246	A tant se metent a la voie ;
6247	Onques n'i ot resne tenu
6248	Desi a tant qu'il sont venu
6249	El bois Lanfroi le foretier ;
6250	La s'aresterent li destrier.
6251	Lanfroi, qui le bois soloit vendre,
6252	.I. chesne ot conmencié a fendre ;
6253	.II. coins de chesne toz entiers
6254	I avoit mis li foretiers.
6255	« Brun, fet Renart, biax doz amis,
6256	Vez ore ci que t'ai promis ;
6257	Ici dedens est la chatoire.
6258	Or du mengier, si irons boire :
6259	Or as bien trové ton avel. »
6260	Et Brun i mist lors son musel
6261	El chesne et les .II. piez devant ;
6262	Et Renart le vet sus levant
6263	Et adrecier en contre mont.
6264	De loing se tret, si le semont :
6265	« Cuivert, fet il, ovre la bouche,
6266	A poi que cist busiaus n'i touche.
6267	Filz au putain, ovre la gole. »
6268	Einssi le conchie et afole.
6269	Maudite soit sa vie toute !
6270	Jusque a .I. an n'en tresist goute,
6271	Car n'i avoit ne miel ne ree.
6272	Endementierres que Brun bee,
6273	Renart a les coins descoingniez
6274	Et a grant painne destachiez ;
6275	Et quant li coing furent osté,
6276	La teste Brun et li costé
6277	Furent dedenz le chesne enclos.
6278	Or est li las en mal repos :
6279	Mout l'avoit mis en male presse.
6280	Et Renart, qui ja n'ait confesse,
6281	Qar onques ne fist bien ne aumone,
6282	En loing estoit, si le rampone :
6283	« Brun, fet il, je savoie bien
6284	Que querïez art et engien,
6285	Ja de cel miel ne gouteroie ;
6286	Mes je sai bien que je feroie,
6287	S'un' autre foiz l'avoie a fere.
6288	Mout es ore de put afere,
6289	Quant de cel miel ne me proiez.
6290	Haï ! con me garderïez,
6291	S'estoie en une enfermeté
6292	Et quant seroie a sauveté,
6293	Vos me lerïez poires moles. »
6294	A tant es vos a ces paroles
6295	Seingnor Lanfroi le foretier,
6296	Et Renart se mist au frapier.
6297	Quant le vilain vit Brun l'ors prandre
6298	Au chesne que il devoit fendre,
6299	A la vile s'en vet le cors.
6300	« Harou, harou, fet cil, a l'ors !
6301	Ja le porrons as poins tenir. »
6302	Qui lors veïst vilains venir ;
6303	Et vont fuiant par le boscage
6304	Et portent qui bastons, qui mace,
6305	Qui baston, qui flael d'espine.
6306	Grant peor ot Brun de s'eschine ;
6307	Quant il oï venir la rage,
6308	Fremist et pense en son corage
6309	Que miex li vient le musel perdre
6310	Que Lanfroi le peüst aerdre,
6311	Qui devant vint a une hache.
6312	Taste et retaste et tire et sache,
6313	Oste le corps, rompent les vaines,
6314	Tant a sachié que a grant painnes
6315	Fant li cuirs et la teste qasse ;
6316	Mes del sanc i lessa grant masse,
6317	La piau des piez et de la teste.
6318	Onc nus ne vit si lede beste :
6319	Le sans li coule du musel,
6320	En tot son vis n'a tant de pel
6321	Dont l'en peüst fere une borse.
6322	Einssi s'en va le filz a l'orse ;
6323	Par mi le bois s'en vet fuiant
6324	Et li vilain le vont huiant :
6325	Gonbert, le filz sire Gillain,
6326	Et Hardouin Coupevilain
6327	Et Fainber et le filz Galon,
6328	Dant Helyes, le niez Foucon,
6329	Et Outrant, li cous de l'Aglee,
6330	Qui sa fame avoit estranglee ;
6331	Tigiers, le fuitis de la vile,
6332	Qui ot .I. enfant de Poufile
6333	Et as premiers Brise Favile
6334	Et Rocelins, li filz Nancille,
6335	Et son filz Ogier de la Place,
6336	Tuit li viennent a une trace ;
6337	Et misires Hubert Grospet
6338	Et le filz Fouchier Galopet.
6339	Li ors s'en fuit hors de la noise ;
6340	Et li prestres de la paroise,
6341	Qui fu peres Martin d'Orliens,
6342	Revenoit d'espandre son fiens.
6343	Une forche tint en ses mains,
6344	Si le feri par mi les rains ;
6345	Par I. pou ne l'a abatu,
6346	Mout l'a blecié et confondu.
6347	Cil qui fait pingnes et lanternes
6348	Si ataint l'ors entre .II. chenes ;
6349	D'une corne de buef qu'il porte
6350	Li a toute l'eschine torte ;
6351	Et d'autres vilains i ot tant
6352	Qui as maces le vont batant
6353	Que a grant paine en eschape.
6354	Or est Renart en male trape,
6355	Se Brun li ors le puet ataindre.
6356	Mes quant il l'oï de loing plaindre,
6357	Si s'est mis par mi une adrece
6358	A Malpertuis, sa forterece ;
6359	Li a Renart .II. moz lanciez :
6360	« Brun, estes vos bien avanciez,
6361	Ce dist Renart, del miel Lanfroi
6362	Que vos avez mengié sanz moi ?
6363	Vostre male foi vos parra ;
6364	Certes il vos en mescharra
6365	Que ja n'avrez a la fin prestre.
6366	De quel ordre volez vos estre,
6367	Qui rouge chaperon portez ? »
6368	Et li ors fu si amatez
6369	Qu'il ne li pot respondre mot.
6370	Fuiant s'en va plus que le trot,
6371	Encor quida chaoir es mains
6372	Lanfroi et as autres vilains.
6373	Tant a alé esperonnant
6374	Que dedenz mie di passant
6375	Est revenuz en la chariere
6376	Ou li lion tint cort pleniere.
6377	Pasmé chaï es paveillons
6378	De si haut con il estoit lons,
6379	Et si n'aporte nule oreille.
6380	La cort s'en seigne a grant merveille.
6381	Dist li rois : « Bruns, qui t'a ce fet ?
6382	Laidement t'a ton chapel fret,
6383	Par poi qu'il nel t'a encisié. »
6384	Brun i a tant de sanc lessié
6385	Que la parole li failli :
6386	« Rois, fet il, si m'a malbailli
6387	Renart, com vos pouez veoir. »
6388	A tant li vet as piez chaoir.
6389	Qui lors veïst le lion braire,
6390	Par mautalent ses crins detraire
6391	Et jurer le cors et la mort !
6392	« Brun, fet li rois, Renart t'a mort,
6393	Ne cuit q'autre merci en aies ;
6394	Mes par la mort et par les plaies,
6395	Je t'en feré si grant venjance
6396	Qu'en le savra par toute France.
6397	Ou estes vos, Tyberz li chaz ?
6398	Alez moi por Renart viaz ;
6399	Dites moi le rous deputaire
6400	Qu'i me viengne en ma cort droit faire,
6401	Si n'i aport or ne argent
6402	En la presence de la gent,
6403	Ne parole por soi desfendre,
6404	Mes la hart a sa gole pendre. »
6405	Tybert ne l'osa refuser,
6406	Que s'il s'en pouist escuser,
6407	Encor fust sanz li li sentiers.
6408	Mes a enviz ou volentiers,
6409	Covient au sane aler le prestre,
6410	Et Tybert se mist a senestre
6411	Par mi le fons d'une valee.
6412	Tant a sa mule esperonnee
6413	Qu'il est venuz a l'uis Renart.
6414	Dieu reclainme et saint Lienart,
6415	Qui deslïer suet les prisons,
6416	Qu'il le gart par ses oroisons
6417	Des mains Renart son compaingnon,
6418	Qar il le set tant a gainon
6419	Et a beste de put conroi :
6420	Neïs a Dieu ne porte il foi.
6421	La riens qui plus le desconforte,
6422	Ce fu quant il vint a la porte,
6423	Mes entre .I. fresne et .I. sapin,
6424	A veü l'oisel saint Martin.
6425	Assez si le hucha : « A destre ! »
6426	Et li oisiax vint a senestre.
6427	Tybert se tint une grant pose ;
6428	Or vos di que ce fu la chose
6429	Qui plus l'esmoie et plus le donte.
6430	Ses cuers li dist qu'il avra honte
6431	Et grant anui et grant vergone ;
6432	Tant doute Renart et resoingne
6433	Qu'il n'ose entrer en sa meson.
6434	Par defors conte sa raison,
6435	Mes mauvés en ert ses gaainz.
6436	« Renart, fet il, sire compains,
6437	Respon moi, es tu la dedens ? »
6438	Renart respont entre ses dens
6439	Tot coiement que nus ne l'oie :
6440	« Tybert, par vostre male joie
6441	Et par vostre pute aventure
6442	Soiez venuz en ma pasture !
6443	Si serez vos, s'engin ne faut. »
6444	Et puis li respondi en haut :
6445	« Tybert, fet li Renart, veilconme !
6446	Se tu venoies or de Ronme
6447	Ou de Saint Jaque freschement,
6448	Bien soiez venu hautement
6449	Conme au jor de Pentecoste. »
6450	Qar sa parole, qu'il li coute ?
6451	Si le salue belement.
6452	Et Tybert li respont briément :
6453	« Renart, nel tenez a desroi ;
6454	Se je vieng ci de par le roi,
6455	Ne cuidiez pas que je vos hace.
6456	Li rois vos het et vos menace ;
6457	Vos n'avez a la cort voisin
6458	Fors dant Grimbert vostre cosin
6459	Qui ne vos hace durement. »
6460	Et Renart li respont briément :
6461	« Tybert, lessiez le menacier
6462	Et lor denz sor moi aguisier.
6463	G'irai a cort et si orrai,
6464	— Je vivrai tant con je porrai —
6465	Qui sor moi vodra noient dire.
6466	— Ce sera grant savoir, biau sire,
6467	Si le vos lo, que je vos aim.
6468	Mes certes je ai si grant fain
6469	Que toute en ai torte l'eschine.
6470	Avez vos ne coc ne geline
6471	Ne chose qu'en puisse mengier ?
6472	— Trop menez ore grant dangier,
6473	Ce respondi Renart : baraz !
6474	De souriz crasses et de raz,
6475	Je cuit que n'en gouterïez.
6476	— Si feré voir. — Non ferïez.
6477	— Oïl, ja n'en seré lassez.
6478	— Et je vos en donré assez
6479	Demain ainz le soleil levant.
6480	Or me sivez, g'irai avant. »
6481	A tant s'en ist de sa tesniere
6482	Et Tybert le sieut par derriere,
6483	Qui n'i entent barat ne guile.
6484	Traiant s'en va vers une vile
6485	Ou il n'avoit coc ne geline
6486	Dont Renart n'ait fet sa cuisine.
6487	« Tybert, savez que nos ferons ?
6488	Entre .II. mesons enterrons,
6489	Ce dist Renart, ci a .I. prestre
6490	De qoi je connois mout bien l'estre.
6491	Assez a froment et avainne,
6492	Mes les soriz en font grant painne ;
6493	Mengié en ont bien plus d'un mui.
6494	Encor n'a gueres que g'i fui,
6495	Adonc lor fis une envaïe :
6496	.X. en reting en ma baillie,
6497	Les .V. en ai mengies hui,
6498	Que n'i acompaingnai nului.
6499	Vez ici par ou en i entre.
6500	Passe outre, s'aloingne ton ventre. »
6501	Mes li lechierres li mentoit,
6502	Qar li prestre qui la manoit,
6503	Il n'i avoit ne buef ne vache
6504	Ne autre chose que je sache,
6505	Fors .II. gelines et .I. coc.
6506	Martinet, qui puis ot le froc
6507	Et qui fu puis moines renduz,
6508	Avoit au trou .II. laz tenduz
6509	Por Renart prendre, le gorpil.
6510	Diex garisse au prestre cel fil
6511	Qui ja aprent si bien barat
6512	Con de prandre gorpil ou chat !
6513	« Tybert, sail outre, dist Renart,
6514	Fi ! merde, con tu es coart !
6515	Je t'atendré au trou la fors. »
6516	Et Tybert passe avant son cors,
6517	Mes or se puet tenir por fol ;
6518	Qar li laz li manse le col.
6519	Tret et retret Tybert li chaz ;
6520	Con plus tret, plus entre li laz.
6521	Eschaper cuide ; rien ne vaut,
6522	Qar Martinet le clerc li saut :
6523	« Or sus, or sus, fet il, biau pere !
6524	Aÿde, aÿde, bele mere !
6525	Alumez, si courez au trou :
6526	Le gorpil est tenu por fou. »
6527	La mere Martinet s'esveille,
6528	Saut sus, s'alume la chandoille,
6529	A une main tint sa quenoille.
6530	Et li prestre a .II. poins s'acoille,
6531	S'est erroment du lit sailliz.
6532	Or fu Tybert mout asailliz,
6533	Qu'il prist .C. coux de livroison
6534	Ainz qu'il tornast de la meson.
6535	Fiert le prestre, fiert la soingnanz,
6536	Et Tybert giete avant les denz ;
6537	Si con nos trovons en l'estoire,
6538	Regarde la coille au provoire,
6539	As dens et as ongles tranchanz
6540	Li a tranchié .I. des pendanz.
6541	Quant la fame vit sa grant perte,
6542	Lors primes ot dolor aperte,
6543	Trois foiz s'est chaitive clamee
6544	Et a la quarte s'est paumee.
6545	Au duel que Martinet menoit
6546	Por sa mere qui se paumoit,
6547	Tybert s'en eschapa, li chaz
6548	Qui mengié ot as denz les laz.
6549	Il a esté bien laidengiez,
6550	Mes en la fin s'est bien vengiez
6551	Du prestre qui si le batoit.
6552	Mout volentiers s'en vengeroit
6553	De Renart, s'il ert au deseure ;
6554	Mes li lechierres ne demore ;
6555	Quant Martinet dist : « Levez sus ! »
6556	Onques n'i volt atendre plus,
6557	Ainz s'en foui a son repaire.
6558	Et cil remest por le mal trere :
6559	« Haï ! fet il, Renart, Renart,
6560	Ja Diex n'ait en vostre ame part !
6561	Bien deüsse estre chastiez,
6562	Qui tantes foiz sui engingniez
6563	Par le barat Renart li rous.
6564	Et li prestre, li mauvés cous,
6565	Qui Diex doint mal giste et pou pain
6566	Entre lui et s'orde putain,
6567	Qui hui me fist une envaïe !
6568	Mes d'un des pendanz n'a il mie ;
6569	A tout le mains en sa paroche,
6570	Ne puet sonner c'a une cloche.
6571	Et ses filz, Martinez d'Orliens,
6572	Que ja ne croisse en lui nul biens,
6573	Qui hui m'aloit einsi batant !
6574	Ja ne muire il jusque a tant
6575	Qu'il ait esté moines si trez
6576	Et puis par larrecin desfez ! »
6577	Tant a sa plainte demenee
6578	Qu'il est venuz en la contree
6579	Et en la cort ou li rois siet.
6580	Ou qu'il le voit, as piez li chiet,
6581	Si li raconte la merveille :
6582	« Diex ! dist Noble, quar me conseille,
6583	Con oi ore grant deablie
6584	De Renart qui si me conchie,
6585	Ne je ne puis trover nului
6586	Qui me venge de cest anui.
6587	Sire Grimbert, mout me merveil
6588	Se ce est par vostre conseil
6589	Que Renart me tient si por vil.
6590	— Je vos pramet, sire, nenil !
6591	— Alez donc tost, si l'amenez ;
6592	Gardez que o lui revenez.
6593	— Sire, ce ne puis ge pas fere.
6594	Renart est de si put afere
6595	Bien sai que pas ne l'amerroie,
6596	Se je vos letres n'en avoie.
6597	Mes s'il veoit vostre seel,
6598	Foi que je doi saint Danïel,
6599	Lors sai je bien que il vendroit,
6600	Ja nule essoigne nel tendroit.
6601	— Voire dist », fet soi l'emperere.
6602	Lors li devise la matere
6603	Et Baucent le sengler escrit
6604	Et seela qanque il dit ;
6605	Puis bailla Grimbert le seel.
6606	Et cil se mist en .I. prael,
6607	Et puis s'en entra en .I. bos ;
6608	Bien li suoit la piau du dos
6609	Ainz qu'il venist a l'uis Renart.
6610	Au vespre trove en .I. essart
6611	.I. sentier qui bien le conduit
6612	A l'uis Renart devant la nuit.
6613	Li mur sont haut et li destroit ;
6614	Par .I. guichet en ala droit,
6615	Entre Grimbert el premier baille.
6616	Dant Renart crient que ne l'asaille,
6617	Qant il oï celui venir ;
6618	Pres de meson se volt tenir
6619	Tant que il sache la verté.
6620	Es vos Grinbert en la ferté :
6621	Au pont torneïz avaler,
6622	Au petit pas et au torner,
6623	Ainz qu'il entrast en sa tesniere
6624	Le cul avant, la teste ariere,
6625	L'a bien Renart reconneü
6626	Ainz que de plus pres l'ait veü.
6627	Grant joie en fet et grant solaz,
6628	Au col li met andeus ses braz ;
6629	Desoz li proie .II. coisins,
6630	Por ce qu'il estoit ses cousins.
6631	De ce tien ge Grimbert a sage
6632	Qu'il ne volt dire son corage,
6633	S'eüst mengié ançois assez
6634	Et que li mengiers fust finez.
6635	« Sire Renart, ce dist Grimbert,
6636	Vostre barat est mout apert.
6637	Savez vos que li rois vos mande ?
6638	Ne mie mande, mes conmande
6639	Que vos li veniez fere droit
6640	En son palés ou que il soit.
6641	Que demandez vos Ysengrin ?
6642	Prendra ja vostre guerre fin ?
6643	N'a Brun l'ors n'a Tibert li chaz
6644	Mar veïstes vostre baraz ;
6645	Ne vos en puis doner confort,
6646	Ja n'en avrez el que la mort,
6647	Ne vos, ne tuit vostre chael.
6648	Tenez ent donc icest seel,
6649	Gardez que la letre vos dit. »
6650	Li lechierres tremble et fremist,
6651	O grant peor le seel bruise,
6652	Voit que la letre li devise,
6653	Si soupira au premier mot :
6654	Bien sot a dire que il ot.
6655	“Mesire Noble le lyons,
6656	Qui de toutes les regions
6657	Et des bestes est roi et sire,
6658	Mande Renart honte et martire
6659	Et grant anui et grant contraire,
6660	Se demain ne li vient droit faire
6661	Enz en sa cort devant sa gent,
6662	Si n'i aport or ne argent.”
6663	Quant Renart entent la novele,
6664	Le cuer li bat soz la mamele,
6665	Tot le viaire li nerci.
6666	« Por Dieu, fet il, Grimbert, merci ;
6667	Mout hé l'eure que je tant vif.
6668	Conseilliez cest dolent chaitif,
6669	Qar je seré demain penduz ;
6670	Si vodroie ore estre renduz
6671	A Cligni ou a Clerevaus ;
6672	Mes je connois tant moines faus
6673	Que je crieng qu'esir m'en coviengne,
6674	Si est bien droiz que je m'en tiengne.
6675	— N'aiez de ce, dist Grimbert, cure.
6676	Vos estes en grant aventure
6677	Tant con vos estes ci sanz gent.
6678	Confessez vos a moi briément ;
6679	Rent toi a moi ançois confés,
6680	Qar je n'i voi prestre plus pres. »
6681	Renart respont : « Sire Grimbert,
6682	Ci a conseil bon et apert,
6683	Car se je vos di ma confesse,
6684	Devant ce que la mort m'apresse,
6685	De ce ne puet venir nus max :
6686	Se je muir, si serai toz saux.
6687	Ore entendez a mes pechiez.
6688	Sire, j'ai esté entechiez
6689	De Hersent, la fame Ysengrin ;
6690	Mes or vos en dirai la fin,
6691	S'ele en fu a droit mescreüe,
6692	Car voirement l'ai je foutue ;
6693	Or m'en repent, Diex, moie coupe,
6694	Mainte foiz li bati la croupe.
6695	Ysengrin ai je tant forfet
6696	Que nel puis veer a nul plet.
6697	Diex, toi rent m'ame en garison !
6698	.III. fois l'ai fet metre en prison,
6699	Si vos dirai en quel maniere.
6700	Jel fis chaoir en la loviere,
6701	La ou il vost mangier l'aignel ;
6702	La ot si bien batu la pel
6703	Qu'il prist .C. cox de livroison
6704	Ainz qu'il partist de la meson.
6705	Jel fis el brai bien enbroier,
6706	Ou le troverent .III. berchier,
6707	Sel batirent con asne a pont.
6708	.III. bacons avoit en .I. mont
6709	Chiés .I. preudonme en .I. lardier ;
6710	De ceus li fis je tant mengier
6711	N'en pot issir, tant fu ventrez,
6712	Par la ou il estoit entrez.
6713	Jel fis peschier par la gelee
6714	Tant qu'il ot la queue gelee.
6715	Jel fis peschier en la fontaine
6716	Par nuit quant la lune estoit plaine ;
6717	De l'ombre de la blanche ymage
6718	Cuida avoir trouvé fromage.
6719	Et si refu bien tost traïz
6720	Devant la charrete as plaïz,
6721	.C. foiz vaincu, hué et mat.
6722	Par fine force de barat
6723	Li fis je tant que il fu moines,
6724	Puis dist que il seroit chanoines,
6725	Quant on li vit la char mengier.
6726	Fox fu qui de lui fist berchier.
6727	Je ne vos aroie hui retrait
6728	La honte que je li ai fait.
6729	Il n'a beste en la cort le roi
6730	Qui ne se puist plaindre de moi.
6731	Je fis Tybert chaoir es laz,
6732	Quant il cuida mengier les raz.
6733	De tout le parenté Pintain
6734	Fors solement lui et s'antain,
6735	N'i a remés coc ne geline
6736	Dont je n'aie fet ma cuisine.
6737	Quant li oz fu devant mon crues
6738	De senglers, de vaches, de bues
6739	Et d'autres bestes bien armees,
6740	Qu'Isengrin i ot amenees
6741	Por cele guerre metre a fin,
6742	Reting Roonel le mastin ;
6743	Bien furent .VIIM. compaingnon,
6744	Que chien, que lisses, que gaingnon ;
6745	Tuit furent batu et plaié,
6746	Mes malement furent paié,
6747	Qar je lor toli lor soudees.
6748	Quant les oz furent assemblees,
6749	Par guile et par conchiement
6750	Lor toli ge lor paiement ;
6751	Au derreain lor fis je lobe.
6752	Or m'en repent, Diex, moie coupe.
6753	Or voil venir a repentance
6754	De qanque je fis en m'enfance.
6755	— Sire Renart, ce dist Grimbert,
6756	Vos pechiez m'avez descouvert
6757	Et le mal que vos avez fait ;
6758	Se Diex vos giete de cest plait,
6759	Gardez vos bien du renchaoir.
6760	— Ja Dex ne me dont tant veoir,
6761	Ce dist Renart, que ja mes face
6762	Nule chose qu'a Dieu desplace ! »
6763	Il li otroie qanqu'il volt,
6764	Cil l'asolt et li dist tantost
6765	Moitié romanz, moitié latin.
6766	Renart, quant ce vint au matin,
6767	Laissa sa fame et ses enfanz ;
6768	Au departir fu li dels granz.
6769	Congié prist a son mariage :
6770	« Enfanz, dist il, de haus parage,
6771	Pensez de mes chastiax tenir,
6772	Que que de moi doie avenir,
6773	Contre contes et contre rois ;
6774	Car vos ne troverez des mois
6775	Conte, prince, ne chevetainne
6776	Qui vos mesface une chastaingne.
6777	Ja par euls ne serez grevez,
6778	Se vos avez les ponz levez,
6779	Car vos avez assez vitaille ;
6780	Ne cuit devant .VII. anz vos faille.
6781	Que vos iroie je disant ?
6782	A Damedieu toz vos conmant,
6783	Qui me ramaint si con je voil. »
6784	A tant mist le pié sor le soil,
6785	A l'issue de sa tesniere
6786	A conmencie une proiere :
6787	« Diex, fist il, rois omnipotens,
6788	Garde mon savoir et mon sens
6789	Que je nel perde par peor
6790	De devant le roi mon seignor,
6791	Qant Ysengrin m'acusera.
6792	De quant qu'il me demandera,
6793	Que je li puisse reson rendre
6794	Ou du lessier ou du desfendre !
6795	Me doint sain et sauf reperier,
6796	Qu'encore me puisse vengier
6797	De ceus qui me font si grant guerre ! »
6798	Lors se coucha adenz a terre
6799	Et .III. foiz se rendi corpables,
6800	Et se seigna por les deables.
6801	Or s'en vont li baron a cort,
6802	Passerent l'eve qui la cort
6803	Et les destroiz et la montaingne,
6804	Et puis chevauchent par la plaingne.
6805	En ce que Renart se demente,
6806	Du bois ont perdue la sente,
6807	La voie et le chemin ferré,
6808	Et nequedent tant ont erré
6809	Qu'il s'avoient par mi les plains
6810	Delez une granche a nonnains.
6811	La meson est mout bien garnie
6812	De toz les biens que terre crie,
6813	De let, de fromaches et d'ues,
6814	De brebis, de vaches, de bues,
6815	D'unes et d'autres norriçons.
6816	Dist Renart : « Car nos adreçons
6817	Par encoste de ces espines,
6818	Vers cele voie a tiex gelines :
6819	La est la voie que lessons.
6820	— Renart, Renart, dist li tessons,
6821	Diex set bien por qoi vos le dites.
6822	Filz au putain, puanz herites,
6823	Mauvés lechierres et engrés
6824	N'estïez vos a moi confés
6825	Et avïez merci crïé ?
6826	— Sire, je l'avoie oublïé.
6827	Alon nos ent ; vez moi tot prest.
6828	— Renart, Renart, por noient est.
6829	Dieu, parjuré ! Dieu, foimentie !
6830	Tout jors durra ta lecherie.
6831	Con tu es fole creature,
6832	Qui es de mort en aventure,
6833	Et aprés ta confession,
6834	Et ja vels fere desraison !
6835	Et tes granz pechiez te vont sore ;
6836	Vien t'en, que maudite soit l'eure
6837	Que chaïs seur terre de mere !
6838	— Belement le dites, biau frere,
6839	Alon nos ent en pes amblant. »
6840	N'en ose fere autre semblant
6841	Por son cousin qui le chastie,
6842	Et nequedent sovent colie
6843	Vers les gelines cele part.
6844	Mout est dolent, quant il s'en part ;
6845	Et qui la teste li coupast,
6846	As gelines tantost alast.
6847	Or s'en vont li baron ensemble.
6848	Diex ! con la mule Grimbert amble ;
6849	Mes li chevax Renart açoupe,
6850	Le sanc li bat desus la croupe :
6851	Tant crient et doute son seignor,
6852	Que onques mes n'ot tel peor.
6853	Tant ont alé et plains et bos,
6854	Et l'ambleüre et les galos,
6855	Et tant ont la montaingne alee
6856	Qu'il sont venuz en la valee
6857	Qui en la cort le roi avale ;
6858	Descenduz sont devant la sale.
6859	Si tost com Renart vint a cort,
6860	Il n'i a beste ne s'atort
6861	Ou d'oposer ou de respondre.
6862	Ore est Renart pres de confondre ;
6863	N'en tornera qu'il ne s'en cuise,
6864	Qar Ysengrin ses denz aguise
6865	Et Tybert li chaz li conseille
6866	Et Bruns qui la teste ot vermeille.
6867	Mes qui q'aint ne hee Renart,
6868	Ne fet pas chierre de coart,
6869	Ainz conmence en mi la meson,
6870	Teste levee, sa raison :
6871	« Rois, fait Renart, je vos salu
6872	Con cil qui plus vos a valu
6873	Que tuit li baron de l'empire.
6874	Mes tort a qui vers vos m'empire.
6875	Ne sai se c'est par mon eür,
6876	Je ne fui onque asseür
6877	De vostre amor .I. jor entier.
6878	Je parti de cort devant ier
6879	Par vostre gré et par amor,
6880	Sanz mautalent et sanz clamor.
6881	Or ont tant fet li losengier
6882	Qui de moi se veulent vengier,
6883	Que vos m'avez jugié a tort.
6884	Mes puis, sire, que rois s'amort
6885	A croire ses mauvez larrons
6886	Et il lesse ses bons barons,
6887	Et guerpist le chief por la queue,
6888	Lors vet la terre a male veue ;
6889	Qar cil qui sont serf par nature
6890	Ne sevent esgarder mesure.
6891	S'en cort se puent alever,
6892	Mout se painnent d'autrui grever ;
6893	Cil si loent le mal a fere
6894	Qui bien en sevent a chief traire
6895	Et enborsent autrui avoir.
6896	Ice vodroie je savoir
6897	Que Bruns et Tybert me demande.
6898	Il est voirs, se li rois conmande,
6899	Que mout bien me puet fere lait,
6900	Encor ne l'aie je forfet,
6901	Qu'il ne sevent dire porqoi.
6902	Se Brun menja le miel Lanfroi
6903	Et le vilain le desfia,
6904	Et il por coi ne s'en venja ?
6905	Ja a il granz mains et granz piez,
6906	Si a grant musel et grant giez.
6907	Et mesire Tybert li chaz
6908	Menja les soriz et les raz ;
6909	Se l'en l'i prist et il ot honte,
6910	Por le cuer bieu, a moi que monte ?
6911	D'Ysengrin ne sai je que dire,
6912	Qar il n'a mie tort del dire
6913	Que j'avoie sa fame amee ;
6914	Et puis qu'el ne s'en est clamee,
6915	Sui ge lechierres de ma vie ?
6916	Li fox jalous qui a envie !
6917	Est por ce droiz que l'en me pende ?
6918	Nenil, sire, Diex m'en desfende !
6919	Qar ce seroit desloiauté ;
6920	Mout est grant vostre loiauté
6921	Que j'ai tot jors vers vos seüe ;
6922	M'a l'ame del cors desfendue.
6923	Mes foi que doi Dieu et saint Jorge,
6924	J'ai toute chanue la gorge,
6925	Viex sui, si ne me puis aidier,
6926	Si n'ai mes cure de plaidier.
6927	Pechié fet qui a cort me mande ;
6928	Mes puis que mesire conmande,
6929	Si est il droiz que ge i viengne.
6930	Or sui devant lui, si me tiengne
6931	Et si me face ardoir ou pendre,
6932	Qar ne me puis vers lui desfendre :
6933	Je ne sui pas de grant puissance.
6934	Mes ce seroit povre venjance,
6935	Si en parleront mainte gent,
6936	Se l'en me pent sanz jugement.
6937	— Renart, Renart, dist l'emperere,
6938	Dahez ait l'ame vostre pere
6939	Et la putain qui vos porta
6940	Quant ele ne vos avorta !
6941	Or me dites, traïtre lerres,
6942	Por qoi estes si bareterres ?
6943	Bien savez parler et plaidier,
6944	Mes ce que chaut ? Il n'a mestier.
6945	N'en partirez en nule guise
6946	Que de vos ne face justise ;
6947	N'i a mestier chiere hardie
6948	Ne n'i vaut vostre cohardie.
6949	Mout savez de la fauve anesse,
6950	Se ja n'avez vostre promesse
6951	Que vos ai orendroit pramise.
6952	Hui estes venuz au juïse
6953	Tel conme verront mi barron
6954	Que l'en doit fere de larron
6955	Et con de felon traïtor ;
6956	N'en partirez sanz mauvez tor
6957	Se ne vos pouez escondire
6958	De quant que l'en vos savra dire.
6959	— Sire, dist Grimbert li tessons,
6960	Se nos vers vos nos abessons
6961	Por droit fere et por afaitier,
6962	Ne devez pas por ce traitier
6963	Vostre baron vilainement,
6964	Mes par loi et par jugement.
6965	Entendez ça, ne vos anuit :
6966	Renart est venuz par conduit,
6967	S'est qui de lui face clamor,
6968	Vos li otroiez par amor
6969	A respondre par jugement
6970	En vostre cort voiant la gent. »
6971	Ainz que Grimbert eüst finee
6972	Sa reson ne bien terminee,
6973	Se dreça en piez Ysengrin
6974	Et le mouton sire Belin,
6975	Tybert li chaz et Rooniax
6976	Et dant Tiecelin li corbiax
6977	Et Chantecler et dame Pinte
6978	Si con a cort i vint soi quinte,
6979	Et Espinart li heriçons
6980	Et petit Poincet li faons.
6981	Frobert li gresillons s'avance,
6982	Qui sor toz autres crie et tence,
6983	Dant Rouselez li escureus,
6984	Qui avoit fet de mout grant deus.
6985	Coart li lievres mout s'argüe
6986	De cort en cort, de rue en rue ;
6987	Mainte foiz li a fait anui,
6988	Vengier s'en cuide encore encui.
6989	Or est Renart en mal randon
6990	Se Renart est mis a bandon ;
6991	Mes li rois les fet en sus trere,
6992	Lui en lest la venjance fere.
6993	Li rois l'apele hautement
6994	Si que l'oent toute la gent :
6995	« Seignors, fet il, conseilliez moi
6996	De cel larron de pute foi,
6997	Quel justice de lui feré,
6998	Dites conment m'en vengeré.
6999	— Sire, font li baron au roi,
7000	Renart est trop de pute foi,
7001	Nus ne vos savroit desloer
7002	Qu'en haut nel faciez encroer. »
7003	Li rois respont : « Bien avez dit.
7004	Or tost, fet il, sanz contredit !
7005	Se Renart s'en estoit tornez,
7006	Ja mes ne seroit retornez.
7007	Sachiez qu'il nos en mescherroit,
7008	Tiex n'en set mot qu'en ploreroit. »
7009	Sor .I. haut mont en .I. rochier
7010	Fist li rois les forches drecier
7011	Por Renart pendre, le gorpil.
7012	Estes le vos en grant peril ;
7013	Li singes li a fait la moe,
7014	Grant coup li donne de sa poe.
7015	Renart regarde derrier soi,
7016	Voit que i viegnent plus de troi ;
7017	Li .I. le tret, l'autre le boute,
7018	N'est merveille se il se doute.
7019	Coart li lievres l'arochoit
7020	De loing, que pas ne l'aprochoit ;
7021	A l'arochier qu'a fet Coart
7022	Lieve le chief, croule Renart.
7023	Coart en fu si esperduz
7024	Que onques puis ne fu veüz ;
7025	Du signe c'ot veü s'esmaie,
7026	Lors se muça en une haie ;
7027	D'ilec, ce dit, esgardera
7028	Quele justice en en fera.
7029	Mar i muça, si con je croi,
7030	Encui avra peor de soi.
7031	Renart se vit mout entrepris,
7032	De toutes parz lïez et pris ;
7033	Ne il ne puet engin trover
7034	Conment il se puisse eschaper :
7035	Del eschaper est il noient,
7036	Se li engins n'en est mout grant.
7037	Quant il vit les forches drecier,
7038	Lors n'ot en lui que coroucier
7039	Et dist au roi : « Biau gentil sire,
7040	Qar me lessiez .I. petit dire.
7041	Vos m'avez fet lïer et prendre,
7042	Or me volez sanz forfet pendre.
7043	Mes j'ai fez de mout granz pechiez
7044	Dont je sui auques entechiez ;
7045	Or voil venir a repentance.
7046	El non de sainte Penitance
7047	Voil la croiz prandre por aler,
7048	La merci Dieu, outre la mer ;
7049	Se je muir la, si serai saus,
7050	Et se je sui penduz, c'ert maus,
7051	Si seroit mout povre venjance ;
7052	Or voil venir a repentance. »
7053	A tant li vet chaoir as piez ;
7054	Au roi en prist mout grant pitiez.
7055	Grimbert revient de l'autre part
7056	Qui mainte painne ot por Renart :
7057	« Sire, por Dieu entent a moi :
7058	Qar le fai bien, porpense toi
7059	Con Renart est preuz et cortois.
7060	Se Renart vient jusqu'a .I. mois,
7061	Encor avra mestier mout grant,
7062	Qar n'avez si hardi serjant. »
7063	Ce dist li rois : « Ne fet a dire,
7064	Quant revendroit si seroit pire,
7065	Qar tuit ceste costume tiennent ;
7066	Qui bon i vont, mal en reviennent.
7067	Tout autre tel refera il
7068	S'il eschape de cest peril.
7069	— S'il n'avoit donques bone pes,
7070	Sire, il n'en reviengne ja mes ! »
7071	Ce dist li rois : « Et il la preingne
7072	Par tel covent qu'il en reviengne. »
7073	Quant Renart l'ot, si ot grant joie ;
7074	Ne set s'il fornira la voie.
7075	Mes conment que il en doie estre,
7076	La croiz a sor l'espaule destre ;
7077	Escherpe et bordon li aportent.
7078	Les bestes mout s'en desconfortent ;
7079	Cil qui enpaint et bouté l'ont,
7080	Dient qu'encor le comperront.
7081	Es vos Renart le pelerin,
7082	Escherpe au col, bordon fresnin.
7083	Li rois li dist qu'il lor pardont
7084	Tot le mesfet que fet li ont
7085	Et il guerpisse engins et maus ;
7086	Adonc, s'il muert, si sera saus.
7087	Renart ne met riens en defoiz
7088	De quant que li prie li rois,
7089	Ainz li otroie toz ses dis
7090	Tant que il soit de li partis ;
7091	Ront .I. festu, si lor pardonne.
7092	De cort se part ançois que nonne ;
7093	Onques nul d'els ne salua,
7094	Dedenz son cuer les desfia,
7095	Ne mes que li rois et s'espouse,
7096	Ma dame Fiere l'orgueillouse,
7097	Qui tant par est cortoise et bele ;
7098	Renart gentement l'en apele :
7099	« Sire Renart, proiez por nos
7100	Et nos reproierons por vos.
7101	— Dame, dist il, vostre prïere
7102	Devroie je avoir mout chierre.
7103	Mout par devroit estre haitiez
7104	Por qui proier, dame, daigniez.
7105	Et se je cel anel avoie,
7106	Molt en seroit mieudre ma voie.
7107	Et sachiez, se le me donnez,
7108	Qu'il vos sera guerredonnez ;
7109	Redonrai vos de mes joiaux
7110	Tant que vaudra bien .C. aniax. »
7111	La roïne l'anel li tent,
7112	Renart a grant joie le prent.
7113	Entre ses denz basset a dit :
7114	« Certes qui onques ne le vit
7115	L'anel, mout chier le comparra :
7116	Ja por nului ne remanra. »
7117	Renart mist l'anel en son doi
7118	Et puis a pris congié au roi.
7119	Le cheval fiert des esperons,
7120	Fuiant s'en va les granz trotons ;
7121	Vers la haie s'est aprouchiez
7122	La ou Coart s'estoit muciez.
7123	Fain a greingnor que il ne seut,
7124	De jeüner le chief li delt.
7125	A tant est entrez en la voie ;
7126	Coart le voit, mout s'en esmoie,
7127	En piez se lieve de peor
7128	Et si li a ouré bon jor.
7129	Ce dit Coart : « Mout par sui liez
7130	Quant vos estes sain et haitiez.
7131	Forment me poise de l'anui
7132	Que il vos ont si grant fet hui. »
7133	Renart qui tot le monde boise
7134	Dist : « Quant de mon anui vos poise
7135	Et quant bien ne vos est del nostre,
7136	Diex doint qu'il me poise del vostre ! »
7137	Quant Coart l'ot, mout bien entent ;
7138	Ne s'aseüre de noient,
7139	Ainz s'apareille de fouir,
7140	Qar mout se doute de traïr,
7141	Si se velt traire vers le plain.
7142	Renart li va saillir au frain :
7143	« Par le cuer bieu, sire Coart,
7144	Ça esterez, ce dist Renart ;
7145	Ja n'ert vos chevaus si igniax
7146	Que il vos gart de mes chaax,
7147	Ne lor en face livroison. »
7148	Poignant le vet de son bordon,
7149	Coart le vet tot jors suiant
7150	Par mi .I. val parfont et grant
7151	Entre .IIII. roches agües,
7152	Contre mont hautes vers les nües ;
7153	En la plus haute Renart monte,
7154	O lui Coart cui il fet honte ;
7155	Qar pendant va tot contre val
7156	Par desoz les piez au cheval.
7157	Renart, qui mout est deputaire,
7158	En cuide bien livroison faire
7159	A ses faons sanz demorance.
7160	Or pent Diex de la delivrance !
7161	Renart regarde en la gaudine
7162	Et vit le roi et la roïne ;
7163	Tant voit barons et tantes bestes.
7164	Li bois fremist conme tempestes ;
7165	Entre euls parolent de Renart,
7166	Mes mot ne sevent de Coart
7167	Que il enmainne en sa prison
7168	Tot autresi conme larron.
7169	Renart a pris as mains la croiz,
7170	Si lor a dit a haute voiz :
7171	« Danz rois, tenez vostre drapel ;
7172	Que Diex confonde le musel
7173	Qui m'encombra de ceste frepe
7174	Et du bordon et de l'escherpe ! »
7175	Son cul en tert devant les bestes,
7176	Puis si lor giete sor les testes.
7177	En haut parole et dist au roi :
7178	« Sire, dist il, entent a moi :
7179	Saluz te mande Noradins
7180	Par moi qui sui bon pelerins ;
7181	Si te crement li paien tuit,
7182	A poi que chascun ne s'en fuit. »
7183	Tant lor a dit gaz et lanciez
7184	Que dant Coart ert deslïez
7185	Et fuit sor .I. cheval corant
7186	Et fist .I. saut mout avenant.
7187	Ainz que Renart se regardast,
7188	Ne que il garde s'en donnast,
7189	Fu Coart mout pres de la cort
7190	Sor .I. cheval qui mout bien cort.
7191	Les costez a touz pertuisiez,
7192	Qar li bordon li fu fichiez
7193	Et la pel des piez et des rains
7194	A rompue, n'est mie sains.
7195	Tant s'est penez et traveilliez
7196	Q'a piez lou roi s'est avanciez,
7197	Si li conta la deablie :
7198	« Sire, fait il, por Dieu aïe !
7199	— Diex ! fet li rois, sui je traïz
7200	Et afolez et esbahiz
7201	De Renart qui si poi me crient !
7202	Or sai bien qu'a mauvés me tient.
7203	Seignors, fet il, or aprés tuit !
7204	Qar je le voi ou il s'enfuit.
7205	Par le cuer bieu, s'il vos estort,
7206	Vos serez et penduz et mort,
7207	Et cil de vos qui le prendra
7208	Tot son lingnage franchira. »
7209	Qui dont veïst dant Ysengrin
7210	Et le mouton sire Belin
7211	Et Brun l'ors et Tyberz li chaz
7212	Et mon seignor Pelé li raz
7213	Et Chantecler et dame Pinte,
7214	Si con vint a la cort soi quinte,
7215	Et seignor Ferrant le roncin
7216	Et dant Roonel le mastin !
7217	Frobert le siut, li gresillons,
7218	Et Petitporchaz li fuirons.
7219	Aprés le sieut sire Baucenz,
7220	Le sengler as agües denz,
7221	Bruiant li tors toz esragiez
7222	Et Brichemer touz eslessiez.
7223	Li limaçon porte l'ensaingne,
7224	Bien les conduit par la champaingne.
7225	Renart regarde devant soi,
7226	Et a veü devant le roi ;
7227	Et vit Tardif qui les chaele,
7228	Et vit l'enseigne qui ventele ;
7229	Ne set quel conseil fere doie.
7230	.I. saut a fet hors de la voie,
7231	Entrez en est en une croute ;
7232	Aprés le sieut toute la route.
7233	Li autre point ne l'aseürent,
7234	Mout le menacent tuit et jurent
7235	Que nel puet tenir plesseïz,
7236	Mur ne fosse ne roilleïz,
7237	Ne forterece ne buissons,
7238	Ne tesniere neïs mesons
7239	Que il ne soit par nos renduz
7240	Au roi, et puis sera penduz.
7241	Renart voit qu'il ne puet durer
7242	Ne por fouir ne por aler.
7243	La bouche li vet escumant
7244	Et il le vont si pres suiant,
7245	Si li poilent son peliçon,
7246	En haut en volent li tronçon,
7247	Si li pertuisent toz les rains,
7248	A poi ne chaï en lor mains.
7249	Mout le tiengnent en fiere trape ;
7250	Merveilles est s'i lor eschape.
7251	Porquant tant s'estoit esloingniez
7252	C'a Malpertuis s'est adreciez,
7253	Son fort chastel et son donjon,
7254	Sa forteresce, sa meson.
7255	Or ne crient il ost ne asaut,
7256	Et qui voudra aler, si aut ;
7257	Huimés li est poi de menace,
7258	Qui nel velt amer, si le hace.
7259	Sa fame a l'encontre li vient,
7260	Qui mout le doute et mout le crient.
7261	.III. filz avoit la dame franche :
7262	C'est Percehaie et Malebranche,
7263	Et li tierz ot a non Rousiax :
7264	Ce est des autres li plus biax.
7265	Trestuit li viennent environ,
7266	Si le pranent par le giron
7267	Et virent les plaies qui saignent,
7268	Mout le dolosent, mout le plaingnent ;
7269	Tant le laverent de blanc vin,
7270	Puis l'asistrent sor .I. coisin.
7271	Li disner fu apareilliez ;
7272	Tant fu penez et traveilliez
7273	Qu'il ne menja que le braon
7274	D'une geline et le crepon.
7275	La dame le fait bien saingnier
7276	Et ventouser et bien baingnier,
7277	Tant qu'il refu en la santé
7278	Ou il avoit devant esté.
7279	Mesire Noble l'emperiere
7280	Vint au chastel ou Renart ere
7281	Et vit mout fort le rouleïz,
7282	Les murs, les tors, le hordeïz,
7283	Les fortereces, les donjons,
7284	Si haut ne treroit .I. bouzons ;
7285	Vit les trenchies et les murs
7286	Fors et espés et haus et durs ;
7287	Vit les qarniax desus la mote
7288	Par ou on entroit en la roche ;
7289	Garda, si vit l'eve et le pont
7290	Et la chaene contre mont.
7291	Li chastiax siet sor une roche ;
7292	Li rois, tant con il puet, l'aproche,
7293	Devant la porte a pié descent
7294	Et li barnages ensement.
7295	Au chastel viennent environ,
7296	Chascun i tent son paveillon,
7297	Et herbergent de toutes parz.
7298	Or doit avoir peor Renarz,
7299	Mes par asaut n'iert ja conquis,
7300	Ne ne sera par force pris ;
7301	Se traïz n'est ou afamez,
7302	Ja ne sera par euls grevez.
7303	Renart fu bien en sa vigor,
7304	Montez en est desus sa tor,
7305	Si vit Hersent et Ysengrin
7306	Qui logiez sont desouz .I. pin ;
7307	A haute voiz lor escria :
7308	« Sire compains, et que i a ?
7309	Que vos semble de mon chastel ?
7310	Veïstes vos onques si bel ?
7311	Dame Hersent, conment qu'il praigne,
7312	Je vos gorfolai la vendenge ;
7313	Et ne me chaut s'irés en est
7314	Li cous qui vos conroie et pest.
7315	Et vos, sire Tyberz li chaz,
7316	Que je fis chaoir enz es laz,
7317	Ainz qu'esisiez de la prison,
7318	Eüstes vos tel livroison ;
7319	Je cuit que tiex .C. cox eüstes,
7320	Ou vin ne eve ne beüstes.
7321	Et vos, biau sire Brun li ors,
7322	Je vos fis ja prendre tel tors,
7323	Quant vossistes le miel mengier,
7324	Ja vos i fis bien donmagier :
7325	Vos i lessastes les oreilles
7326	Et trestuit virent les merveilles.
7327	Et vos, mesire Chantecler,
7328	Je vos fis ja mout cler chanter,
7329	Que par cele gorge vos tin ;
7330	Vos m'eschapastes par engin.
7331	Et vos, dant Brichemer li cers,
7332	Je vos ting ja dedenz les ners ;
7333	Par mon engin et par mon los
7334	Perdites de la piau du dos
7335	Deus coroies que chiens vos firent ;
7336	Mout a ci de ceus qui le virent.
7337	Et vos, sire Pelez li raz,
7338	Je vos fis ja chaoir es laz,
7339	Quant vos alastes mengier l'orge ;
7340	Bien vos estraintrent cele gorge.
7341	Et vos, mesire Jocelins,
7342	A vos di ge, sire Belins,
7343	Je vos fis ja mon gieu puïr.
7344	Se bien ne seüssiez fouir,
7345	Vos i lesastes vostre gage,
7346	Quant je vos toli le fromage
7347	Que je menjai a mout grant joie,
7348	Por ce que mestier en avoie.
7349	Et vos, Rousiax li escureus,
7350	Je vos fis ja de mout grant deux,
7351	Quant je vos dis qu'estoit juree
7352	La pes et bien aseüree ;
7353	Du chesne vos fis je descendre,
7354	Ice vos dui je mout chier vendre ;
7355	Par la queue vos tin as denz,
7356	Mout fustes destroiz et dolenz.
7357	Qu'iroie je fesant lonc conte ?
7358	N'i a celui n'aie fet honte ;
7359	Encore en cuit je fere assez
7360	Ainz que cist mois soit toz passez,
7361	Car j'ai l'anel en ma saisine
7362	Que me donna hui la roïne ;
7363	Bien sachiez tuit, se Renart vit,
7364	Tex le comparra q'ains nel vit.
7365	— Renart, Renart, dist li lions,
7366	Mout par est fors vostre mesons,
7367	Mes n'est si fort ne l'aie asise ;
7368	N'en partiré, si l'avré prise.
7369	D'une riens bien vos aseür,
7370	Jusqu'a .I. en le siege jur,
7371	Ne por pluie, ne por orage,
7372	Ne m'en movré en mon aage,
7373	Ançois ert li chastiax renduz
7374	Et vos par la gorge penduz.
7375	— Sire, sire, ce dist Renart,
7376	Einsi esmoie l'en coart.
7377	Mes ainçois que vos soit renduz,
7378	Vos sera il mout chier venduz,
7379	Qar j'ai ceanz assez vitaille,
7380	Ne cuit que devant .VII. anz faille :
7381	Il i a assez de gelines
7382	Et assez bestes aumalignes,
7383	Bones brebiz et crasses vaches
7384	Et si a assez de fromages.
7385	En cest chastel est la fontainne
7386	Qui assez est et clere et saine.
7387	Et d'un autre me puis vanter,
7388	Ne set tant plovoir ne venter,
7389	Se l'eve du ciel chaoit tote,
7390	Que ja ceainz ne chaïst goute.
7391	Cist chastiaus est mout bien assis,
7392	Ja ne sera par force pris.
7393	Or vos seez, je m'en irai ;
7394	Traveilliez sui, si mengerai
7395	Avec ma fame la cortoise ;
7396	Si jeünez, pas ne m'en poise. »
7397	A icest mot si s'en avale,
7398	Par .I. guichet entre en la sale.
7399	La nuit sejornent cil de l'ost,
7400	Et au matin se lievent tost.
7401	Li rois fait ses barons venir :
7402	« Or tost, fet il, de l'asaillir !
7403	Vos covendroit apareillier,
7404	Car cel larron voil deforchier. »
7405	A icest mot se lievent tuit,
7406	Au chastel viennent a .I. bruit.
7407	La nuit les a fait departir ;
7408	Vont s'en, si laissent l'asaillir.
7409	Et l'endemain aprés mengier
7410	Reconmencerent lor mestier ;
7411	Onc nel porent de tant grever
7412	Que pierre en puissent oster.
7413	Bien i fust demi an li rois,
7414	Ja n'i perdist Renart .I. pois.
7415	Onques ne finerent .I. jor
7416	Qu'il n'asausissent tot encor,
7417	Mes ne le porent empirier
7418	Dont il vausist mains .I. denier.
7419	.I. soir furent mout merveilliez ;
7420	D'asaillir furent anuiez,
7421	Chascun dormi seürement
7422	En sa loge mout longuement.
7423	Et la roïne fu iree,
7424	Envers le roi mout corouciee,
7425	Si vet couchier a une part.
7426	A tant es vos sire Renart,
7427	De son chastel ist belement.
7428	En sa loge mout fermement
7429	Dormoit chascun desoz .I. chesne
7430	Ou desoz orme ou desoz fresne.
7431	Renart a bien chascun lïé
7432	Ou par la queue ou par le pié.
7433	Mout par a fet grant deablie ;
7434	A chascun arbre le son lie,
7435	Et li rois lia par la queue ;
7436	Grant merveille ert s'ele desneue.
7437	Puis s'en torne par la roïne,
7438	Ou el gisoit toute sovine ;
7439	Entre les jambes li entra.
7440	Onques de lui ne se garda,
7441	Ainz cuida que ce fust le ber
7442	Q'a lui se vousist acorder.
7443	Or pouez oïr grant merveille :
7444	Cil a fait et cele s'esveille.
7445	Quant vit que Renart l'ot traïe,
7446	Si s'escria : « Aïe ! aïe ! »
7447	Et ja estoit l'aube crevee,
7448	Du jor est grant la matinee.
7449	Par laiens sont tuit estormi
7450	Cil qui estoient endormi ;
7451	De Renart le rous s'esbahirent,
7452	Quant avec lor dame le virent,
7453	Et por ce que il li fesoit
7454	Tel gieu qui pas ne li plesoit,
7455	Si dient tuit : « Levez, levez,
7456	Et por Dieu cel larron prenez ! »
7457	Mesire Nobles en piez saut,
7458	Ce sache bien, riens ne li vaut ;
7459	Par poi la queue n'a rompue :
7460	Grant demi pié est estendue.
7461	Par poi li cuir ne li descire :
7462	Il et li autre sache et tire.
7463	Mes dant Tardif le limaçon,
7464	Qui seut porter le gonfanon,
7465	Oublia Renart a lïer.
